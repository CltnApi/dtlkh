---
layout: post
code: "ART2410301032L5QGSJ"
origin_url: "https://www.postkhmer.com/national/2024-10-30-1727-260564"
image: "https://github.com/user-attachments/assets/06cc0325-0514-40d6-b30a-363d0f5e7007"
title: "ជន​មាន​ពិការ​ភាព​ប្រហែល​ជា​៣០ម៉ឺន​នាក់​ហើយ​បាន​ចុះបញ្ជី​កំណត់​អត្តសញ្ញាណ"
description: "​​ជន​មាន​ពិការ​ភាព​ប្រហែល​ជា​៣០ម៉ឺន​នាក់​ហើយ​បាន​ចុះបញ្ជី​កំណត់​អត្តសញ្ញាណ​"
category: "NATIONAL"
language: "km"
date: 2024-10-30T10:39:14.421Z
---

# ជន​មាន​ពិការ​ភាព​ប្រហែល​ជា​៣០ម៉ឺន​នាក់​ហើយ​បាន​ចុះបញ្ជី​កំណត់​អត្តសញ្ញាណ

![](https://github.com/user-attachments/assets/4cfefeb7-db97-44b3-a43c-5485d68703c1)

ជន​មាន​ពិការភាព​លក់​ទឹក​សុទ្ធ​នៅ​លើ​ផ្លូវមួយ​នា​ពេល​កន្លង​មក។ រូបថត ភ្នំពេញប៉ុស្តិ៍

**ភ្នំពេញៈ** ការ​ប្រមូល​ជន​មាន​ពិការភាព ​អ្នក​សុំទាន ​និង​ជន​អនាថា​កំពុង​តែ​ត្រូវ​បាន​ធ្វើ​ឡើង​ជា​បន្ត​បន្ទាប់ ​ដើម្បី​រក្សា​សណ្តាប់ធ្នាប់​សង្គម សោភណ្ឌភាព ​និង​ការពារ​ពួក​គាត់​ពី​គ្រោះថ្នាក់​នៅលើ​ដង​ផ្លូវ​ ខណៈ​ដែល​ជន​មាន​ពិការ​ភាព​ប្រមាណ​ជា​៣០​ម៉ឺន​នាក់​ហើយ​ត្រូវ​បាន​ចុះ​ឈ្មោះ​កំណត់​អត្តសញ្ញាណ ដើម្បី​ទទួល​បាន​អត្ថ​ប្រយោជន៍​គាំពារ​សង្គម។

អ្នក​នាំ​ពាក្យ ​ក្រសួង​សង្គមកិច្ច ​អតីត​យុទ្ធជន​ និង​យុវនីតិ​សម្បទា លោក តូច ចាន់នី ​បាន​ឱ្យ​ដឹង​ថា ​ក្រសួង​មិន​អនុញ្ញាត​ឱ្យ​ជន​មាន​ពិការភាព ​អ្នក​សុំ​ទាន​ និង​ជន​អនាថា​ទៅ​ធ្វើ​ការ​សុំ​ទាន​ នៅ​តាម​ទី​សាធារណៈ​នោះ​ទេ។ មន្រ្តី​សង្គម​កិច្ច ​ កំពុង​តែ​បន្ត​ចុះ​ប្រមូល​ពួក​គាត់​ជា​បន្ត​បន្ទាប់​ ហើយ​បាន​ជំរុញ​ឱ្យ​ជន​មានពិការ​ភាព ​ទៅ​ចុះ​ឈ្មោះ​ទទួល​យក​បណ្ណ​សម្គាល់​អត្តសញ្ញាណ។

លោក​មាន​ប្រសសាន៍​ថា៖​«អ្នក​ពិការ អ្នក​សុំទាន និង​ជន​អនាថា គឺ​មិន​អនុញ្ញាត​ឱ្យ​ធ្វើ​អញ្ជឹង​ទេ។ យើង​មិន​ធ្វើ​ \[ប្រមូល\] ម្តង ហើយ​ឈប់​ទេ ​គឺ​ធ្វើ​ដូច​ភ្លៀង​រលឹម ព្រោះ​បើ​អនុញ្ញាត​ឱ្យ​ធ្វើ​អញ្ជឹង ប៉ះពាល់​សុវត្ថិភាព​ផ្ទាល់ខ្លួន ពេល​គាត់​រត់​ឆ្លង​ថ្នល់​ចុះ​ឡើង អាច​គ្រោះ​ថ្នាក់​ប៉ះពាល់​ដល់​ស្ថានភាព​ចរាចណ៍​តាម​ទី​សាធារណៈ និង​បាត់​សណ្តាប់​ធ្នាប់ បាត់​សោភណ្ឌភាព​ទីក្រុង ទី​ប្រជុំជន»។ 

លោក​បន្ត​ថា ការ​ចុះ​ប្រមូល​នោះ​គឺ​មិនមាន​ប្រើប្រាស់​អំពើ​ហិង្សា​ឬ​ការ​គំរាមកំហែង​នោះ​ទេ។ ទោះយ៉ាងណា ក៏​នៅ​តែ​មាន​ពួកគាត់​មួយ​ចំនួន​ធ្វើការ​សុំទាន​នៅ​តាម​ទី​សាធារណៈ ដែល​ជាពិសេស​នៅ​ក្នុង​រាជធានី​ភ្នំពេញ។

លោក​ថ្លែង​ដូច្នេះ​ថា៖ «នៅតែ​មាន​ដែរ​ទេ ព្រោះ​អី​យើង​មិន​អាច​ធ្វើ​ម្តង​ឱ្យ​ស្ងាត់​ក្រុង​នោះ​ទេ។ ការងារ​រៀបចំ​សណ្តាប់​ធ្នាប់​អញ្ជឹងៗ មិន​អាច​ថា ស្ថាប័ន​សង្គម​កិច្ច​តែ​ឯង​ធ្វើ​បាន​នោះ​ទេ។ សំខាន់​គឺ​អាជ្ញាធរ​ដែនដី សហការ​គ្នា រួមគ្នា ធ្វើ​ម្តង​បន្តិចៗ តែ​បើ​ធ្វើ​តែ​មួយ​ពេល មួយ​ថ្ងៃ វា​មិន​អស់​នោះ​ទេ»។

រាជរដ្ឋាភិបាល​កាល​ពី​ឆ្នាំ២០២៣ បាន​ចេញ​អនុក្រឹត្យ​មួយ​ក្នុង​ការ​កំណត់​អំពី​យន្តការ និង​នីតិវិធី​អត្តសញ្ញាណកម្ម​ពិការភាព តាម​គំរូ​សង្គម និង​សិទ្ធិ​ជា​មូលដ្ឋាន។ អនុក្រឹត្យ​នេះ​មាន​បំណង​រៀបចំ និង​គ្រប់គ្រង​ប្រព័ន្ធ​ទិន្នន័យ​អត្តសញ្ញាណ​កម្ម​ពិការភាព ឱ្យ​មាន​បទដ្ឋាន​រួម​មួយ​ប្រកប​ដោយ​សង្គតិភាព តាម​ប្រព័ន្ធ​បច្ចេក​វិទ្យា​ព័ត៌មាន​សម្រាប់​ការ​គ្រប់គ្រង​ពិការភាព​សម្រាប់​ជា​មូលដ្ឋាន​កំណត់​ក្រុម​គោលដៅ​ជន​មាន​ពិការភាព ក្នុង​ការ​លើក​កម្ពស់​ជីវភាព ការ​ទទួល​បាន​សេវា​សង្គម ការ​អភិវឌ្ឍ​ដល់​ជន​មាន​ពិការភាព។

លើស​ពី​នោះ នឹង​ប្រើប្រាស់​ជា​ទិន្នន័យ​សម្រាប់​កំណត់ ក្រុម​គោល​ដៅ​របស់​កម្មវិធី​ជំនួយ​សង្គម និង​របប​សន្តិសុខ​សង្គម ក្នុង​ប្រព័ន្ធ​គាំពារ​សង្គម។ ក្រៅ​ពី​នោះ ក៏​ដើម្បី​ផ្តល់​បណ្ណ​សម្គាល់​ជន​មាន​ពិការ​ភាព ដើម្បី​បង្ក​លក្ខណៈ​ងាយស្រួល​ដល់​ពួកគាត់ ក្នុង​ការ​ទទួល​បាន​អត្ថប្រយោជន៍​ពី​ប្រព័ន្ធ​គាំពារ​សង្គម​និង​សេវា​សង្គម​ផ្សេង​ទៀត ប្រកប​ដោយ​សមធម៌ និង​បរិយាបន្ន​ស្រប​តាម​គោល​នយោបាយ​របស់​រាជរដ្ឋាភិបាល។

លោក តូច ចាន់នី បាន​ឱ្យ​ដឹង​ថា ការ​ចុះ​ឈ្មោះ​កំណត់​អត្តសញ្ញាណ​ជនពិការភាព​បាន​កំពុង​តែ​ធ្វើឡើង​ជា​បន្តបន្ទាប់​តាម​រយៈ​អាជ្ញាធរ​មូលដ្ឋាន ដើម្បី​ទទួល​បាន​បណ្ណ និង​អត្តប្រយោជន៍​គាំពារ​សង្គម។

លោក​បញ្ជាក់​ថា៖ «តាម​ខ្ញុំ​ដឹង​តួលេខ​អាច​មាន​កើន​ឡើង​បន្ត​បន្ទាប់​ទៀត តែ​តាម​តួលេខ​ជារួម ខ្ញុំ​គិត​ថា មាន ប្រហាក់​ប្រហែល​ជា​ ៣០​ម៉ឺន​នាក់​ហើយ បាន​ចុះ​ឈ្មោះ​ទទួល​យក​បណ្ណ​ពិការភាព។ ជន​ពិការ​យើង​មិន​មែន​មាន​តែ​ប៉ុណ្ណឹង​ទេ អាច​មាន​ច្រើន​ជាង​ហ្នឹង​ទៀត។ ខ្លះ​បាន​ចុះ ខ្លះ​មិន​ទាន់​បាន​ទេ។ បើ​គាត់​មិន​បាន​ចុះ​ឈ្មោះ គឺ​គាត់​ខក​ខាន​ពី​ការ​​ទទួល​អត្ថប្រយោជន៍​សង្គម​ហើយ»។

លោក​បាន​លើក​ឡើង​ថា ក្នុង​ករណី​មាន​បណ្ណ​ក្រីក្រ នោះ​ពួកគាត់​នឹង​ទទួល​បាន​អត្ថប្រយោជន៍​គាំពារ​សង្គម​ពី​បណ្ណ​ក្រីក្រ​ផង និង​ពី​បណ្ណ​ពិការភាព​ផងដែរ។

លោក​ថ្លែង​ថា៖ «បើ​អញ្ជឹង​លុយ​ហ្នឹង​បូក​ទៅ​បាន​ច្រើន​ដែរ។ គោល​នយោបាយ​ជួយ​បងប្អូន​មិន​ថា ក្រីក្រ ឬ​ពិការ​ទេ គឺ មួយ​ខែៗ មួយឆ្នាំៗ​រដ្ឋាភិបាល​បាន​ចំណាយ​លុយ​រាប់​ស៊ិប​លាន​ដុល្លារ ជួយ​ពួកគាត់​ហ្នឹង។ តែ​យើង​ដឹង​ស្រាប់​ហើយ ទោះ​យើង​ជួយ​ប៉ុណ្ណោះ ក៏​គាត់​នៅ​មិន​គ្រប់​ដែរ។ គាត់​ត្រូវ​តែ​រក​អី​ផ្សេង​ថែម​ទៀត។ តែ​រក​អី​ផ្សេង​ហ្នឹង យើង​មិន​ចង់​ឱ្យ​គាត់​មក​ធ្វើ​អញ្ជឹង​ទេ អាច​មាន​មធ្យោបាយ​ផ្សេង មាន​ជំនាញ​ច្បាស់លាស់»។ 

ក្នុង​ឱកាស​ទិវា​ជន​មាន​ពិការភាព​ថ្ងៃ​ទី​៣ ខែ​ធ្នូ ​ឆ្នាំ​២០២៤​នេះ ក្រសួង​សង្គមកិច្ច ក៏​គ្រោង​នឹង​ប្រកាស​ដាក់​ឱ្យ​អនុវត្ត​នូវ​ផែន​ការ​យុទ្ធសាស្រ្ត​ជាតិ​ស្តី​ពី​ពិការភាព ២០២៤-២០២៨ ផងដែរ។ ក្រសួង​បាន​ឱ្យ​ដឹង​ថា ផែន​ការ​យុទ្ធសាស្រ្ត​ជាតិ​ត្រូវ​បាន​រៀបចំ​ឡើង ដោយ​អន្តរ​ក្រសួង និង​ស្ថាប័ន​ពាក់ព័ន្ធ​ផ្សេងៗ​ដែល​មាន​សូចនាករ​ចំនួន​៨។

ក្នុង​នោះ​រួម​មាន ការ​​ជ្រើសរើស​ជន​មាន​ពិការភាព​ចូល​បម្រើ​ការងារ ផ្តល់​ឱកាស​ឱ្យ​ជន​មាន​ពិការភាព​ចូលរួម​ក្នុង​ការ​កសាង អនុវត្ត និង​វាយ​តម្លៃ​កម្ម​វិធី​វិនិយោគ និង​ផ្តល់​សិទ្ធិ​អំណាច​ដល់​ជន​មាន​ពិការភាព​បាន​ចូល​ជា​សមាជិក និង​បាន​ចូល​រួម​កិច្ច​ប្រជុំ​គណ:កម្មាធិការ​ទទួល​បន្ទុក​កិច្ចការ​នារី និង​កុមារ។ បន្ថែម​ពី​នោះ មាន​ការ​ទទួល និង​ដោះ​ស្រាយ​វិវាទ​ក្រៅ​ប្រព័ន្ធ​តុលាការ ការ​ផ្តល់​សេវា​សាធារណ:​នៅ​តាម​ច្រកចេញ​ចូលតែ​មួយ និងការ​រៀបចំ​ឱ្យ​មាន​ផាសុកវត្ថុ​នៅ​តាម​អគារ និង​ទីធ្លា​សាធារណៈជាដើម៕