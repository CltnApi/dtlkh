---
layout: post
code: "ART2410240741KUWQPU"
origin_url: "https://www.postkhmer.com/national/2024-10-24-1440-260530"
image: "https://github.com/user-attachments/assets/b715b389-0370-454b-be7d-ab6a1ecdd42f"
title: "USAID គាំទ្រ​ប្រព័ន្ធ​ផ្សព្វផ្សាយ​ឯករាជ្យ លើក​ពី​កង្វល់​ជុំវិញ​សេរីភាព​សារព័ត៌មាន"
description: "​​USAID គាំទ្រ​ប្រព័ន្ធ​ផ្សព្វផ្សាយ​ឯករាជ្យ លើក​ពី​កង្វល់​ជុំវិញ​សេរីភាព​សារព័ត៌មាន​"
category: "NATIONAL"
language: "km"
date: 2024-10-29T09:54:30.474Z
---

# USAID គាំទ្រ​ប្រព័ន្ធ​ផ្សព្វផ្សាយ​ឯករាជ្យ លើក​ពី​កង្វល់​ជុំវិញ​សេរីភាព​សារព័ត៌មាន

![](https://pppkhmer.sgp1.digitaloceanspaces.com/image/main/202410/24_10_2024_463869136_948675583960190_3406636298263809211_n.jpg)

លោកនាយករដ្ឋមន្ត្រី ហ៊ុន ម៉ាណែតជួបជាមួយ លោកស្រី ផូវើ សាម៉ាន់ថា នាយិកា​គ្រប់គ្រង​ទីភ្នាក់ងារ​ជំនួយ​អាមេរិក (USAID) កាលពីថ្ងៃទី ២៣ តុលា។ រូបថត STPM

**ភ្នំពេញ៖** ក្នុង​ដំណើរ​ទស្សនកិច្ច​ជា​ប្រវត្តិសាស្ត្រ​មក​កម្ពុជា លោកស្រី ផូវើ សាម៉ាន់ថា នាយិកា​គ្រប់គ្រង​ទីភ្នាក់ងារ​ជំនួយ​អាមេរិក (USAID) បាន​ប្រកាស​ផ្តល់​ជំនួយ​ចំនួន ៥ លាន​ដុល្លារ​បន្ថែម​ទៀត​ដល់​សង្គម​ស៊ីវិល កម្មករ និង​ប្រព័ន្ធ​ផ្សព្វផ្សាយ​ឯករាជ្យ។

ថ្លែង​នៅ​សណ្ឋាគារ Raffles Hotel Le Royal ក្នុង​រាជធានី​​ភ្នំពេញ កាលពី​ថ្ងៃ​ពុធ ទី​២៣ ខែតុលា ឆ្នាំ​២០២៤ លោកស្រី  សាម៉ាន់ថា បាន​ក្លាយ​ជា​នាយិកា USAID ដំបូង​បំផុត​​ដែល​មក​បំពេញ​ទស្សនកិច្ច​នៅ​កម្ពុជា ហើយ​សុន្ទរកថា​របស់​លោក​ស្រី​បាន​គូស​បញ្ជាក់​ពី​សារៈសំខាន់​នៃ​ការការពារ​តម្លៃ​លទ្ធិ​ប្រជាធិបតេយ្យ រួម​ទាំង​សេរីភាព​សារព័ត៌មាន​ផងដែរ​។​

នៅ​ក្នុង​សុន្ទរកថា​ដែល​លើក​ឡើង​ពី​ការ​ប្តេជ្ញា​ចិត្ត​របស់​សហរដ្ឋអាមេរិក​ចំពោះ​តម្លាភាព​និង​សិទ្ធិ​មនុស្ស លោកស្រី​បាន​ទទួល​ស្គាល់​ករណី​អ្នក​កាសែត ម៉ិច ដារ៉ា ដែល​ត្រូវ​បាន​ចាប់​ខ្លួន ហើយ​ឥឡូវ​នេះ​ត្រូវ​បាន​ដោះលែង​ឱ្យ​នៅ​ក្រៅ​ឃុំ បន្ទាប់ពី​ត្រូវ​ឃុំ​ខ្លួន​ជាង ២០ ថ្ងៃ​នៅ​ក្នុង​ពន្ធនាគារ​ខេត្ត​កណ្តាល។​

លោកស្រី សាម៉ាន់ថា បាន​និយាយ​ក្នុង​សន្និសីទ​សារព័ត៌មាន​​ថា៖ «ខ្ញុំ​មាន​ឱកាស​​​បាន​ជួប​ជាមួយ​គ្រួសារ​របស់ ដារ៉ា​ និង​លើក​បញ្ហា​នេះ រួម​ជាមួយ​នឹង​ករណី​ពាក់ព័ន្ធ​ផ្សេង​ទៀត​នៅ​ក្នុង​កិច្ច​ប្រជុំ​របស់​ខ្ញុំ​ជាមួយ​នាយក​រដ្ឋមន្ត្រី​នៅ​ថ្ងៃនេះ \[ថ្ងៃទី ២៣ ខែតុលា​\]»។​

បើ​យោង​តាម​ស្ថានទូត​សហរដ្ឋអាមេរិក​បាន​ដកស្រង់​សម្តី​របស់​លោកស្រី​បាន​ឱ្យ​ដឹង​ថា៖ «ជំនួប​ប្រកប​ដោយ​ផ្លែផ្កា​ជាមួយ​លោក​នាយក​រដ្ឋមន្ត្រី ហ៊ុន ម៉ាណែត​ អំពី​ទំនាក់ទំនង​​​កាន់តែ​ស៊ី​​ជម្រៅ​រវាង​សហរដ្ឋអាមេរិក និង​កម្ពុជា​។ យើង​បាន​ពិភាក្សា​អំពី​ការងារ​រួមគ្នា​នៅ​ក្នុង​វិស័យ ​ដូចជា ​សុខាភិបាល ការអប់រំ និង​សារៈសំខាន់​នៃ​ការ​ធ្វើឱ្យ​មាន​ការ​រីក​ចម្រើន​លើ​បញ្ហា​សំខាន់ៗ​ដូចជា សិទ្ធិ​ការងារ សង្គម​ស៊ីវិល និង​ការ​ប្រឆាំង​អំពើ​ពុករលួយ»។

លោកស្រី​​បាន​សង្កត់ធ្ងន់​លើ​បញ្ហា​រស៊ើប​នេះ​ តែ​​បាន​រំឭក​​​ថា៖ «​​ខ្ញុំ​​សូម​បញ្ជាក់ថា យើង​បាន​ផ្ដោត​សំខាន់​​លើ​ការ​គាំទ្រ​របស់​យើង​ក្នុងការ​ស្វែងរក​ដំណោះស្រាយ​វិជ្ជមាន»។

លោក ម៉ិច ដារ៉ា អ្នក​កាសែត​ឯករាជ្យ​​​ត្រូវ​បាន​ចាប់​ខ្លួន​និង​ចោទ​ប្រកាន់​ពី​បទ​ញុះញង់​បង្ក​ចលាចល​សង្គម​ធ្ងន់ធ្ងរ។

លោក​ត្រូវ​បាន​ដោះលែង​នៅ​ព្រឹក​ថ្ងៃ​ព្រហស្បតិ៍​នេះ បន្ទាប់ពី​លោក​បាន​សុំទោស​លោក​ប្រធាន​ព្រឹទ្ធសភា ហ៊ុន សែន និង​លោក​នាយក​រដ្ឋមន្ត្រី ហ៊ុន ម៉ាណែត ចំពោះ​កំហុស​របស់​លោក​ក្នុង​ការ​បង្ហោះ​ព័ត៌មាន​ក្លែងក្លាយ​នៅ​លើ​បណ្តាញ​សង្គម។

![](https://github.com/user-attachments/assets/3d502e6d-30f2-4e9a-a3fe-aa3251b484b1)

លោក ម៉ិច ដារ៉ា បាន​សុំទោស​លោក​ប្រធាន​ព្រឹទ្ធសភា ហ៊ុន សែន និង​លោក​នាយក​រដ្ឋមន្ត្រី ហ៊ុន ម៉ាណែត ចំពោះ​កំហុស​របស់​លោក​ក្នុង​ការ​បង្ហោះ​ព័ត៌មាន​ក្លែងក្លាយ​នៅ​លើ​បណ្តាញ​សង្គមក្នុង​វីដេអូ។ រូបថតពី វីដេអូ

ក្នុង​វីដេអូ​នោះ ដារ៉ា ស្លៀក​សម្លៀកបំពាក់​អ្នកទោស​បាន​សារភាពថា មុន​ពេល​ចាប់​ខ្លួន លោក​​បាន​បង្ហោះ​ព័ត៌មាន​មិន​ពិត រួមជាមួយ​រូបថត​ភ្នំ​បាភ្នំ ខេត្តព្រៃវែង នៅលើ​បណ្តាញ​សង្គម​កាលពី​ខែកញ្ញា ឆ្នាំ​២០២៤​។​

លោក​បានបញ្ជាក់​នៅក្នុង​វីដេអូ​ថា៖ « «​រាល់​សារ​ដែល​ខ្ញុំ​បាន​បង្ហោះ​ទាំងនោះ គឺជា​ព័ត៌មាន​មិន​ពិត ដែល​បានធ្វើឱ្យ​ប៉ះពាល់​ដល់​ប្រមុខ​ថ្នាក់ដឹកនាំ និង​ប្រទេស ខ្ញុំបាទ​សូម​ធ្វើការ​សូមទោស និង​សោកស្តាយ​ចំពោះ​កំហុស ដែល​ខ្ញុំបាទ​បាន​បង្ហោះ ហើយ​ខ្ញុំបាទ​សូម​សន្យាថា នឹង​ឈប់​បង្ហោះ​នូវ​ព័ត៌មាន ដែល​ធ្វើឱ្យប៉ះពាល់​ដល់​ប្រមុខ​ថ្នាក់ដឹកនាំ និង​ប្រទេសជាតិ​ទៀតហើយ​»​។​

ទឹក​ប្រាក់​​ចំនួន ៥ លាន​ដុល្លារ​ដែល​ទីភ្នាក់ងារ USAID បានប្រកាស​គឺមាន​បំណង​គាំទ្រ​ដល់​សង្គម​ស៊ីវិ​កម្ពុជា ប្រព័ន្ធ​ផ្សព្វផ្សាយ​ឯករាជ្យ និង​កម្មករ ដែល​ទាំងអស់នេះ​ត្រូវបាន​គេ​មើលឃើញថា​មាន​សារៈសំខាន់​សម្រាប់​ការអភិវឌ្ឍន៍​របស់​ប្រទេស​។​

លោកស្រី  សាម៉ាន់ថា បាន​សង្កត់ធ្ងន់ថា សហរដ្ឋអាមេរិក​ចង់​ក្លាយជា​ដៃគូ​ដ៏​រឹងមាំចំពោះ​ការ​ជំរុញ​​កំណើនសេដ្ឋកិច្ច​របស់​ក​ម្ពុ​ជា ប៉ុន្តែ​នេះ​អាច​សម្រេចបាន​លុះត្រាតែ​សិទ្ធិ​មនុស្ស និង​តម្លាភាព​ត្រូវ​បានគិតគូរ​ជា​​អាទិភាព​។​

លោកស្រី​បាន​ថ្លែងថា​៖ «​ការធ្វើការ​ឆ្ពោះទៅរក​តម្លាភាព គណនេយ្យភាព និង​ការការពារ​សិទ្ធិមនុស្ស​កាន់តែខ្លាំង​អាច​បង្កើត​ភាព​រុងរឿង​អស្ចារ្យ​សម្រាប់​ប្រជាជន​កម្ពុជា​​​។ ​នោះ​អាច​ជា​ការ​សន្យា​របស់​មនុស្ស​ជំនាន់​ថ្មី»។

![](https://github.com/user-attachments/assets/43a561ce-8b4f-4763-8634-b3f3890c4630)

លោកស្រី ផូវើ សាម៉ាន់ថា នាយិកា​គ្រប់គ្រង​ទីភ្នាក់ងារ​ជំនួយ​អាមេរិក (USAID) ថ្លែង​នៅ​សណ្ឋាគារ Raffles Hotel Le Royal ក្នុង​រាជធានី​​ភ្នំពេញ កាលពី​ថ្ងៃ​ពុធ ទី​២៣ ខែតុលា ឆ្នាំ​២០២៤ ។ រូបថត ហុង រស្មី

ខណៈពេលដែល​សេរីភាព​សារព័ត៌មាន​គឺជា​ប្រធានបទ​សំខាន់​មួយ​នៃ​សុន្ទរកថា​ លោកស្រី​ សាម៉ាន់ថា ក៏បាន​លើកឡើង​អំពី​ទំនាក់ទំនង​រវាង​សហរដ្ឋអាមេរិក និង​កម្ពុជា​កាន់​តែ​ស៊ីជម្រៅ​ ដោយ​បង្ហាញ​ពី​សក្តានុពល​សម្រាប់​កំណើន​សេដ្ឋកិច្ច ប្រសិន​បើ​កម្ពុជា​អាច​កែ​លម្អ​បរិយាកាស​ផ្លូវ​ច្បាប់ និង​អាជីវកម្ម​របស់ខ្លួន​។​

លោកស្រី​ ចែករំលែក​ថា ក្រុមហ៊ុន​អាមេរិក​មានបំណង​ចង់​វិនិយោគ​នៅ​កម្ពុជា ប៉ុន្តែ​មានការ​ព្រួយបារម្ភ​អំពី​អំពើ​ពុក​រលួយ សិទ្ធិ​ការងារ និង​កេរ្តិ៍ឈ្មោះលើ​ឆាក​​អន្តរជាតិ​ ជាពិសេស​ដោយសារ​តែ​បញ្ហា ​ដូចជា ​ការបោក​ប្រាស់​តាម​អ៊ីនធឺណិត។

លោកស្រី​បាន​និយាយថា ដើម្បី​មក​បណ្តាក់ទុន​នៅទីនេះ ពួកគេ​ចង់ឃើញ​ការកែលម្អ​ដ៏​ពិត​ប្រាកដ​​នៅក្នុង​អាជីវកម្ម ដែល​មិនមាន​​អំពើ​ពុក​រលួយ កែលម្អ​ការគោរព​សិទ្ធិ​ការងារ និង​ដើម្បី​ដោះ​ស្រាយ​ប្រតិបត្តិការ​បោក​ប្រាស់​តាម​អ៊ីនធឺណិត​ដែល​កំពុង​ញាំញី​កេរ្តិ៍ឈ្មោះ​អន្តរជាតិ​របស់​កម្ពុជា​។​

លោកស្រី សាម៉ាន់ថា បាន​និយាយថា៖ «​វា​ពិត​ជាមាន​សារៈសំខាន់​ណាស់​សម្រាប់​អ្នកវិនិយោគ​ក្នុងការ​មាន​ទំនុកចិត្ត​លើ​នីតិរដ្ឋ ហើយ​ដឹងថា ​ពួកគេ​អាច​វិនិយោគ​នៅទីនេះ​ដោយ​មិន​ចាំបាច់​បង់ប្រាក់​សំណូក ឬ​ចូលរួម​ក្នុងអំពើ​​ខុសច្បាប់​»។​

នាយិកា USAID បាន​បន្ដថា​៖ «​មាន​សក្តានុពលជា​ច្រើន​សម្រាប់​ទំនាក់ទំនង​រវាង​សហរដ្ឋ​អាមេរិក និង​កម្ពុជា កាន់​តែ​រឹងមាំ​​។ ប៉ុន្តែ​ដូច​ករណី​នៅក្នុង​ទំនាក់ទំ​នង​សំខាន់ៗ​របស់​យើង ក៏មាន​ការ​ព្រួយបារម្ភ​ផងដែរ រួមទាំង​ការ​ចាប់​ខ្លួន​ដោយ​អយុត្តិធម៌ និង​ការគំ​រាមកំហែង​ដល់​សិទ្ធិ​ជា​មូលដ្ឋាន»៕