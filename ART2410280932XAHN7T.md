---
layout: post
code: "ART2410280932XAHN7T"
origin_url: "https://www.postkhmer.com/sport/2024-10-28-1627-260547"
image: "https://github.com/user-attachments/assets/a8b435bb-b997-4ed1-b9aa-d5047823b199"
title: "ក្រុម​កម្ពុជា​បន្សល់​ទុក​ត្រឹម​ការ​សោកស្តាយ ចំពោះ​ការ​ធ្វើ​ម្ចាស់​ផ្ទះ​វគ្គ​ជម្រុះ​ពាន AFC U17"
description: "​​ក្រុម​កម្ពុជា​បន្សល់​ទុក​ត្រឹម​ការ​សោកស្តាយ ចំពោះ​ការ​ធ្វើ​ម្ចាស់​ផ្ទះ​វគ្គ​ជម្រុះ​ពាន AFC U17 ​"
category: "SPORT"
language: "km"
date: 2024-10-29T10:53:21.744Z
---

# ក្រុម​កម្ពុជា​បន្សល់​ទុក​ត្រឹម​ការ​សោកស្តាយ ចំពោះ​ការ​ធ្វើ​ម្ចាស់​ផ្ទះ​វគ្គ​ជម្រុះ​ពាន AFC U17

![](https://github.com/user-attachments/assets/be24cd6a-06de-489b-8934-7f4416f87c1c)

ក្រុម​ម្ចាស់​ផ្ទះ​កម្ពុជា បានចាញ់​ក្រុម​U17ហ្វីលីពីន ២-០ ហ់ើយ​បាន​ធ្លាក់ចេញ​​ពីការ​ប្រកួត​ពាន​រង្វាន់ AFC U17 Asian Cup 2025 ត្រឹម​វគ្គជម្រុះ​តាម​ពូល។ រូប​ថត FFC

ក្រុមជម្រើស​ជាតិ​បាល់​ទាត់​កម្ពុជា​អាយុ​ក្រោម​១៧​ឆ្នាំ (U17) បាន​បន្សល់​ទុក​ត្រឹម​ការ​សោកស្តាយ ចំពោះ​​ការ​ធ្វើ​ម្ចាស់ផ្ទះ​ការ​ប្រកួត​វគ្គ​ជម្រុះ​តាម​ពូល​ពាន​រង្វាន់ AFC U17 Asian Cup 2025 បន្ទាប់ពី​ពួក​គេ​មិន​អាច​សម្រេច​ក្តីបំណង ចំពោះ​ការ​ដណ្តើម​បានកៅអី​ឡើង​ទៅ​ប្រកួតជុំ​ផ្តាច់​ព្រ័ត្រ​នោះ។

ការ​​យក​ឈ្នះ​ក្រុម​U17បង់ក្លាដែស ១-០ សម្រាប់​ការ​ប្រកួត​បើក​ឆាក កាលពី​ថ្ងៃទី​១៩ ខែតុលា ដោយ​ប្រើគ្នា​ត្រឹម​១០នាក់ ក្រោយ​ពេល​ខ្សែ​ការពារ គារ វិសាល ទទួល​បាន​កាត​ក្រហម នៅនាទីទី​២៥​ និងការ​បន្ត​យក​ឈ្នះ​ក្រុមU17ម៉ាកាវ ១-០ ដូចគ្នា កាល​ពី​ថ្ងៃទី​២១ តុលា បានជួយ​ឱ្យ​ក្រុម​ម្ចាស់​ផ្ទះ​កម្ពុជា ឡើង​ទៅឈរ​នៅពូល​B ជាបណ្តោះ​អាសន្ន។

ប៉ុន្តែ​​ទីតាំងកំពូល​តារាង​នេះ​ បាន​ធ្លាក់​ទៅលើ​កណ្តាប់ដៃក្រុម​U17អាហ្វហ្គានីស្ថាន វិញ បន្ទាប់ពី​ក្រុមមានកម្រិត​លេង​លើគេនប្រចាំពូលB​មួយ​នេះ បាន​លត់​ក្រុមU17ហ្វីលីពីន ៨-០ រួច​បន្ត​យក​ឈ្នះ​ក្រុម​U17ម៉ាកាវ ៩-០ កាលពី​ថ្ងៃទី​២៣ ខែតុលា​នោះ ហើយពួកគេ ក៏​បាន​យក​ឈ្នះ​ក្រុម​ម្ចាស់​ផ្ទះកម្ពុជា ៣-១ សម្រាប់ការ​ជួប​​គ្នា កាលពី​ថ្ងៃទី​២៥ ខែតុលាផង​ដែរ។

ចំពោះ​ការ​ធ្លាក់​មក​ឈរ​នៅលេខ​២ ជាមួយ​​លទ្ធផល​ឈ្នះ​២ និងចាញ់​១​ប្រកួត​នេះ បាន​ធ្វើឱ្យ​ក្រុមម្ចាស់​ផ្ទះ​កម្ពុជា នៅសល់ឱកាស​ត្រឹម​ការ​ប្រជែង​យកចំណាត់​ថ្នាក់ជា​​ក្រុម​លេខ​២​ល្អ ដើម្បី​បាន​ឡើង​ទៅជុំ​ផ្តាច់​ព្រ័ត្រ​តែប៉ុណ្ណោះ ប៉ុន្តែ​គ្រប់​យ៉ាង​បាន​រលាយ​បាត់​អស់ បន្ទាប់ពី​ក្រុម​U17កម្ពុជា បានចាញ់​ក្រុម​ហ្វីលីពីន ២-០ ដ៏មិនគួរ​ឱ្យ​ជឿ នា​ការ​ប្រកួត​ជម្រុះ​ចុងក្រោយ កាលពី​យប់ថ្ងៃ​អាទិត្យ។

លទ្ធផល​នេះ បាន​រុញ​ក្រុម​U17កម្ពុជា ឱ្យធ្លាក់​មក​ឈរ​នៅលេខ​៤​វិញ ចំណែក​ក្រុម​បង់ក្លាសដែស ដែល​បានចាញ់​ក្រុម​អាហ្វហ្គានីស្ថាន ៣-២ ដែរ​នោះ បាន​ឡើង​ទៅ​ឈរ​នៅលេខ​២ និង​ក្រុមហ្វីលីពីន ឈរនៅលេខ​៣ ដោយក្រុមទាំង​៣នេះ​មាន​៦ពិន្ទុស្មើ​គ្នា។ រីឯ​​​ក្រុមអាហ្វហ្គានីស្ថាន ដែល​ឈ្នះ​ទាំង​៤​ប្រកួត មាន​១២ពិន្ទុ​ពេញនោះ ​បាន​ឡើង​ទៅ​ប្រកួត​ជុំ​ផ្តាច់​ព្រ័ត្រ​តំណាង​ឱ្យ​ពូល​ B នេះ​យ៉ាងរំភើប​បំផុត​។  

ចំពោះ​លទ្ធផល​នៃ​ការ​ប្រកួតវគ្គ​ជម្រុះពានរង្វាន់ AFC U17 Asian Cup 2025 លើក​នេះ បាន​ធ្វើ​ឱ្យ​អ្នក​គាំទ្រកម្ពុជា មានការ​ខក​ចិត្ត​ខ្លាំង ចំណែក​គ្រូ​បង្គោល​​ជនជាតិ​ជប៉ុន​លោក Koji Gyotoku ក៏​បាន​បង្ហាញ​ការ​សោក​ស្តាយ និង​មើល​ឃើញ​ថា ក្រុម​U17កម្ពុជា មាន​កម្រិតលេង​នៅ​ស្ទើរ​ផង​ដែរ។​

![](https://github.com/user-attachments/assets/f9f4851d-916d-4ccc-9d4a-34883f441b34)

លោក Koji Gyotoku ពេល​​ដឹកនាំ​​ក្រុម​ម្ចាស់​ផ្ទះ​កម្ពុជា ប្រកួតជាមួយ​ក្រុម U17ហ្វីលីពីន នៅ​កីឡដ្ឋានព្រីនស៍ កាលពីយប់​ថ្ងៃ​អាទិត្យ។ រូប​ថត FFC

លោក Koji Gyotoku បាននិយាយ ក្រោយ​ពេល​ក្រុម​U17កម្ពុជា ចាញ់​ក្រុម​U17ហ្វីលីពីន ២-០ កាលពី​យប់​ថ្ងៃអាទិត្យ​នោះ​ថា៖ «នេះជា​លទ្ធផល​មួយ ដែល​យើង​មាន​ការ​សោក​ស្តាយ ហើយ​ខ្ញុំ​មាន​ការ​សោកស្តាយចំពោះ​អ្នកគាំ​ទ្រ​ដូចគ្នា»។

យ៉ាង​ណាក៏​ដោយ គ្រូបង្គោល​ក្រុម​U17កម្ពុជា លោក Koji បាន​អះអាង​ថា កូនក្រុម​របស់​លោក ពិត​ជា​មានការ​ពិបាក​ក្នុងការ​លេងជាមួយក្រុម​ហ្វីលីពីន​ ដោយ​សារ​ពួកគេ ​បាន​ប្រើ​កម្លាំងខ្លាំង​ពេក ​ក្នុងពេល​​​ប្រកួត​ជាមួយក្រុមអាហ្វហ្គានីស្ថាន ហើយមានពេល​ស្តារ​កម្លាំង​ឡើង​វិញ​តែ​១​ថ្ងៃគត់។

លោក​បានបញ្ជាក់​ថា៖ «នៅ​ត្រង់ចំណុច​នេះ យើង​ចាញ់​​កម្លាំង​រាងកាយ​របស់​គេ (ក្រុមហ្វីលីពីន) ចំណែក​រឿង​បច្ចេក​ទេសផ្សេងៗទៀត ​ក៏​យើង​នៅ​មាន​បញ្ហា​ច្រើន​ ទើប​​យើងធ្វើ​មិន​បាន​ល្អ​ សម្រាប់​ការ​ប្រកួត​នេះ»។

បន្ថែម​លើ​នេះ លោក Koji Gyotoku ដែល​ធ្លាប់​ដឹកនាំ​ក្រុមជម្រើសជាតិ​កម្ពុជា តាំង​ក្រុម​​យុវជន​អាយុ​ក្រោម​១៦​ឆ្នាំ អាយុ​ក្រោម​១៩​ឆ្នាំ អាយុ​ក្រោម​២០​ឆ្នាំ និងក្រុម​ធំ​ជម្រើសជាតិ​នោះ បាន​មើល​ឃើញ​ថា ការ​ប្រមូលអារម្មណ៍​ក្នុងការ​លេង​របស់​កីឡាករ​កម្ពុជា មិនទាន់​បាន​ល្អ​នៅឡើយ​ទេ ដោយពួក​គេ​ភាគ​ច្រើន​នៅខ្វះ​ទំនុក​ចិត្ត។

![](https://github.com/user-attachments/assets/abaa94e4-c42a-4d20-b7e3-dccd5175a6bb)

ក្រុម​ម្ចាស់​ផ្ទះ​កម្ពុជា បានចាញ់​ក្រុម​U17ហ្វីលីពីន ២-០ ហ់ើយ​បាន​ធ្លាក់ចេញ​​ពីការ​ប្រកួត​ពាន​រង្វាន់ AFC U17 Asian Cup 2025 ត្រឹម​វគ្គជម្រុះ​តាម​ពូល។ រូប​ថត FFC

លោក​បាន​សង្កត់​ធ្ងន់ថា៖ ​«ខ្ញុំ​ធ្លាប់​បានកាន់​ក្រុមជម្រើសជាតិ​​ច្រើនកម្រិត ហើយខ្ញុំ​មើល​ឃើញ​ថា កីឡាករខ្មែរ​យើង ពេល​ខ្លះ​ក៏​ប្រមូល​អារម្មណ៍​បាន​ល្អ និងពេល​ខ្លះ​ក៏​មិនបាន​ល្អ​ ហើយ​ចំណុច​នេះ​ក៏​យើង​ត្រូវកែប្រែ​ដែរ  បើ​មិន​ដូច្នោះ​​ទេ កីឡាករ​យើង មិនអាច​លេង​ជាមួយ​ហ្គេមពិបាកៗបាន​នោះ​​ទេ»។

លោក Koji Gyotoku បានបន្ថែម​ថា៖ «សម្រាប់​ខ្ញុំ​ លទ្ធផល​ថ្ងៃនេះ ​យើង​បានចាញ់​ហើយ តែ​យើង​ត្រូវ​គិត​សម្រាប់ការ​ប្រកួត​នៅ​ឆ្នាំ​ក្រោយ​ទៀត ព្រោះ​តាមខ្ញុំ​ដឹង​ ការ​ប្រកួត​នេះ​នឹង​មានរៀង​រាល់​ឆ្នាំ​វិញ អ៊ីចឹង​យើងមាន​តែ​ត្រៀម​ខ្លួន​ទាំងក្រុម​U16 និង U20 គឺ​ធ្វើម៉េច​ត្រូវ​​ត្រៀម​ខ្លួន​ដណ្តើម​ឱ្យ​បាន​លទ្ធផល​ល្អជាង​លើក​នេះ ហើយចំពោះ​ការ​អភិវឌ្ឍ​កីឡាករ​ពីក្មេងៗទៅ ក៏យើង​​នៅមានចំណុច​ខ្វះ​ខាតដែរ»៕