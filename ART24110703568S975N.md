---
layout: post
code: "ART24110703568S975N"
origin_url: "https://www.postkhmer.com/national/2024-11-7-1055-260621"
image: "https://github.com/user-attachments/assets/8c74bb5c-aecf-4114-963c-27839b0f5223"
title: "ទំនិញក្លែងក្លាយ និងសាច់បង្កកជាង១០តោនត្រូវបានដុតបំផ្លាញចោល"
description: "​​ទំនិញក្លែងក្លាយ និងសាច់បង្កកជាង១០តោនត្រូវបានដុតបំផ្លាញចោល​"
category: "NATIONAL"
language: "km"
date: 2024-11-07T04:00:38.726Z
---

# ទំនិញក្លែងក្លាយ និងសាច់បង្កកជាង១០តោនត្រូវបានដុតបំផ្លាញចោល

![](https://github.com/user-attachments/assets/0cedbc24-bc9e-4594-b569-b10e4f08480f)

គ្រាប់ពូជពោតជាង៧តោន ដែលក្លែងក្លាយ និងល្មើស កម្មសិទ្ធបញ្ញារបស់ក្រុមហ៊ុនដើមឈ្មោះ Sun smile import export Co.,LTDត្រូវបានដកហូត និងដុតបំផ្លាញចោល។ រូបថតៈ ស្នងការដ្ឋាននគរបាលខេត្តបាត់ដំបង

បាត់ដំបងៈ យ៉ាងហោចណាស់ទំនិញក្លែងក្លាយ និងសាច់បង្កកជាង១០តោនត្រូវបានបំផ្លាញចោល ក្រោយពី​មន្រ្តី​ជំ​នា​ញបានស្រាវជ្រាវរកឃើញ និងធ្វើការរឹបអូសក្នុងខេត្តបាត់ដំបង និងរាជធានីភ្នំពេញនាពេលថ្មីៗនេះ។ 

គ្រាប់ពូជពោតចំនួន៧ ៧១០គីឡូក្រាម (៧៧១ការ៉ុង) ដែលមាននិមិត្តសញ្ញា Sun Smile 99999 ត្រូវ​បានដុត​កំទេច​ចោល​ នៅទីលានចាក់សំរាមស្ថិតនៅភូមិអូរមុនី ឃុំអន្លង់វិល ស្រុកសង្កែ ខេត្តបាត់ដំបង ដោយសារតែផលិតផលនេះ ក្លែងក្លាយ និងល្មើស កម្មសិទ្ធបញ្ញារបស់ក្រុមហ៊ុនដើមឈ្មោះ Sun smile import export Co.,LTD។ នេះបើយោងតាម​ស្នង​ការដ្ឋានគរបាលខេត្ត នាថ្ងៃព្រហស្បតិ៍ ទី៧ ខែវិច្ឆិកានេះ។ 

លោកវរសេនីយ៍ឯក អ៊ិម កុសល ស្នងការង និងជាអ្នកនាំពាក្យនគរបាលខេត្តបាត់ដំបងបានឱ្យដឹងថា ក្រុមហ៊ុន​បាន​ធ្វើ​ការ​ស្រាវជ្រាវរកឃើញថា មានការចែកចាយ និងលក់គ្រាប់ពូជពោតនេះនៅតាមទីផ្សារ ឬដេប៉ូមួយចំនួន ជាពិសេស គឺ​នៅ​តាម​តំ​បន់​ព្រំដែនកម្ពុជា-ថៃ។

ការធ្វើចរាចរណ៍ និងលក់នេះ គឺល្មើសទៅនឹង​កម្ម​សិទ្ធ​បញ្ញា​របស់​ក្រុម​ហ៊ុន​ ហើយ​មេ​ធាវី​តំណាង​ក្រុម​ហ៊ុន​បានដាក់​ពាក្យ​បណ្តឹងទៅតុលាការខេត្ត ដើម្បីសុំការអនុវត្តនីតិវិធីច្បាប់។

ក្រោមការដឹកនាំរបស់តំណាងអយ្យការអមសាលាដំបូងខេត្ត កម្លាំងនគរបាលប្រឆាំងបទល្មើសសេដ្ឋកិច្ចខេត្ត​បាន​ចុះអនុវត្តទៅតាមពាក្យបណ្តឹងនេះ ដោយធ្វើការដកហូតគ្រាប់ពូជពោត និមិត្តសញ្ញា Sun smile 99999 ចំនួន៧៧១​ការ៉ុង (មួយការ៉ុងទំងន់១០គីឡូក្រាម)នៅដេប៉ូមួយកន្លែងកាលពីអំឡុងខែកុម្ភៈកន្លងមក។

វត្ថុតាងទាំងនេះ ត្រូវបាន​យកទៅរក្សាទុកនៅស្នងការដ្ឋាននគរបាលខេត្ត រហូតតុលាការអនុញ្ញាតឱ្យមានការកំទេចចោលនេះ ដោយ​មាន​ការ​ចូលរួមពីមេធាវីតំណាងក្រុមហ៊ុនជាដើមបណ្តឹងផងដែរ នាថ្ងៃចន្ទ ទី៤ ខែវិឆ្ឆិកា។

នគរបាលក៏បានធ្វើការសាកសួរម្ចាស់ដេប៉ូជាអ្នកលក់នោះផងដែរ។ ប៉ុន្តែ គាត់បានអះអាងថា មានគេយក​ទៅលក់ឱ្យ​គាត់ ដោយមិនមែននាំចូលខ្លួនឯងនោះទេ ហើយគាត់ក៏មិន​បានស្គាល់អ្នកចែកចាយលក់ឱ្យគាត់នោះដែរ។

លោកកុសល បញ្ជាក់ថា៖«ក្រុមហ៊ុនបានស៊ើបទៅដឹងថា វត្ថុហ្នឹងមិនមែនជារបស់គេ អញ្ជឹងក៏ប្តឹងទៅព្រះរាជអាជ្ញា។​ យើងបានសាកសួរ​គាត់។​គាត់ក៏មិនបានបញ្ជាក់អត្តសញ្ញាណច្បាស់​លាស់អ្នកយកមកលក់ឱ្យគាត់​ហ្នឹងទេ...បើ​យើង​គិតទៅ គាត់ដូចជាជន​រងគ្រោះដែរទេ ព្រោះគាត់អត់ដឹង។ អញ្ជឹងក៏មិនមានការផាកពិន័យ ឬក៏ឃាត់ឃាំងគាត់ដែរ ហើយ​ក្រុមហ៊ុនប្តឹងរកប្រភពអ្នកយកមកលក់»។ 

លោកបន្ថែមថា អ្នកលក់ក៏មិនបានដឹងថា ផលិតផលនេះត្រូវ​បាន​នាំ​ចូល​ពី​ណាម​ក​នោះ​ទេ ហើយក្រុមហ៊ុន និងតុលាការជាអ្នកបន្តស្រាវជ្រាវរកអ្នក ដែលបានចែកចាយរំលោភលើ​កម្មសិ​ទ្ធប​ញ្ញារបស់ក្រុមហ៊ុន។

ទាក់ទងនឹងបទល្មើសនេះផងដែរ អគ្គនាយកដ្ឋានការពារអ្នកប្រើប្រាស់ កិច្ចការប្រកួតប្រជែង និងបង្រ្កាបការក្លែងបន្លំ «ក.ប.ប.» នៃក្រសួងពាណិជ្ជកម្ម បាននាំយកផលិតផលសាច់មានដើមកំណើតពីសត្វ (សាច់បង្កក)ចំនួន២ ៦១១​គីឡូ​ក្រាម ទៅបំផ្លាញចោលនៅទីលានចាក់សម្រាម ដែលស្ថិតនៅសង្កាត់ជើងឯក ខណ្ឌដង្កោ រាជធានី​ភ្នំពេញ​នា​ថ្ងៃ​ទី​១ ខែវិច្ឆិកានេះ។

ក.ប.បបានឱ្យដឹងថា សាច់បង្កកទាំងនោះ មានដូចជា: សាច់ជ្រូក សរីរាង្គជ្រូក ទាកបង្កក និងស្លាបមាន់ ជាដើម ដែល​មិនអនុលោមតាមច្បាប់ បទប្បញ្ញតិបច្ចេកទេស ខូចគុណភាព គ្មានអនាម័យ និងខុសច្បាប់។ 

សាច់បង្កកនេះ​ត្រូវបាន​ ត្រួត​ពិនិត្យរកឃើញ និងដកហូតនៅទីតាំងស្តុកទុក លក់ ចែកចាយ នៅក្នុងខណ្ឌ​ចំការមន រាជធានីភ្នំពេញ។

រាជរដ្ឋាភិបាលបានសម្រេចផ្អាកជាបណ្តោះអាសន្ន សម្រាប់រយៈពេល៦ខែបន្តទៀត គិតចាប់ពីថ្ងៃទី១២ ខែកញ្ញា ឆ្នាំ​២០២៤ រហូតដល់ថ្ងៃទី១២ ខែមីនា ឆ្នាំ២០២៥ ចំពោះការនាំចូលនូវគ្រឿងក្នុង និងបំណែកសាច់សត្វជ្រូកបង្កក។ 

ការ​ផ្អាកជាបណ្តោះអាសន្ននូវការនាំចូលនេះ ត្រូវបានលើកលែងចំពោះការនាំចូលរបស់គម្រោង វិនិយោគមាន​លក្ខណ​សម្បត្តិ​គ្រប់គ្រាន់ សម្រាប់ប្រើប្រាស់ជាធាតុចូលផលិតកម្មសម្រាប់ការនាំចេញ៕