---
layout: post
code: "ART24103109265RGIQD"
origin_url: "https://www.postkhmer.com/sport/2024-10-31-169-260573"
image: "https://github.com/user-attachments/assets/623c8165-53eb-4a5b-aea2-3eb7d0fcab7a"
title: "មន្រ្តីជំនាញ​ថា ការ​​ជួយ​របស់ The Peak នឹង​ធ្វើ​​ឱ្យ​ការ​ប្រកួត​កីឡា​គុនដាវ​ កាន់តែមានស្តង់ដាខ្ពស់"
description: "​​មន្រ្តីជំនាញ​ថា ការ​​ជួយ​របស់ The Peak នឹង​ធ្វើ​​ឱ្យ​ការ​ប្រកួត​កីឡា​គុនដាវ​ កាន់តែមានស្តង់ដាខ្ពស់​"
category: "SPORT"
language: "km"
date: 2024-10-31T09:30:46.281Z
---

# មន្រ្តីជំនាញ​ថា ការ​​ជួយ​របស់ The Peak នឹង​ធ្វើ​​ឱ្យ​ការ​ប្រកួត​កីឡា​គុនដាវ​ កាន់តែមានស្តង់ដាខ្ពស់

![](https://github.com/user-attachments/assets/1b7c0549-df10-4702-961e-3b2f9c650bd9)

សកម្មភាព​ប្រកួតកីឡាគុនដាវ​ក្នុងព្រឹត្តិការណ៍​កីឡាជាតិ លើក​ទី​៣ ឆ្នាំ​២០២២ ដែល​ធ្វើ​នៅ​ខាលែនឌែលម៉ល ក្នុង​រាជធានី​ភ្នំពេញ។ រូប​ថត សហការី

មន្រ្តីជំនាញ​របស់​សហព័ន្ធ​កីឡាគុនដាវ​កម្ពុជា លោក សុខ អាង បាន​លើក​ឡើង​​ថា ការ​ចូលរួម​ជួយសហការរៀបចំ​របស់​​​ផ្សារទំនើប​ដឺភីក (The Peak) នឹង​ធ្វើឱ្យការ​ប្រកួត​កីឡាគុនដាវ ក្នុងព្រឹត្តិការណ៍​កីឡាជាតិ លើក​ទី​៤ ឆ្នាំ​២០២៤ ពី​ថ្ងៃទី​៤ ដល់​ទី​៧ ខែវិច្ឆិកា​ខាង​មុខ​នេះ កាន់​តែ​មាន​ភាព​ស្តង់ដាខ្ពស់ និងមាន​ការ​ទាក់ទាញ​ពីអ្នកគាំ​ទ្រថែម​មួយ​កម្រិត​ទៀត។

អគ្គលេខាធិការសហព័ន្ធ​កីឡាគុនដាវកម្ពុជា លោក សុខ អាង បាន​ប្រាប់​​ថា ការរៀបចំ​ការ​ប្រកួត​កីឡាគុនដាវ នៅ​ផ្សារទំនើបដឺភីក ក្នុង​​ព្រឹត្តិការណ៍​កីឡាជាតិ​លើក​​នេះ គឺ​ស្រប​តាម​យុទ្ធសាស្រ្ត​​របស់​សហព័ន្ធ​ដែល​ចង់​រៀបចំការ​ប្រកួត​នៅតាម​តំបន់​មាន​មនុស្ស​ឆ្លង​កាត់​ច្រើន ជាពិសេសតាម​​សាលា​រៀន ទីសាធារណៈ និង​ផ្សារ​ទំនើប ដែលមាន​អ្នកទៅ​លេង​ច្រើន។​

លោកបញ្ជាក់​ថា៖ ​«​ការ​ជ្រើស​រើស​ទីតាំងរៀបចំ​ការ​ប្រកួត​នៅ​ទីសាធារណៈ និង​នៅតាម​ផ្សារ​នេះ ជាគោលដៅ និង​​យុទ្ធសាស្រ្ត​​​ជោគ​ជ័យ​​របស់​សហព័ន្ធយើង ដោយ​លើក​នេះ​ ​យើង​ទទួល​បានការគាំ​ទ្រពី The Peak ដែលជាផ្សារទំនើប​ប្រណិត​មួយ អ៊ីចឹង​​​យើង​​សង្ឃឹម​ថា ការ​ប្រកួត​លើក​នេះ នឹង​អាច​ជួយ​​ឱ្យ​ប្រភេទ​កីឡាគុនដាវ​កាន់តែមាន​ភាព​ល្បី​ល្បាញ និងមានការគាំ​ទ្រ​ ក៏ដូចជាចូលរួមកាន់តែ​ច្រើន​ថែម​ទៀត»។

ចំណែកអ្នក​នាំពាក្យ​ផ្សារទំនើបដឺភីក បាន​ឱ្យ​ដឹង​ថា ផ្សារទំនើបដ៏ប្រណិតនេះ គ្រោង​នឹងបើកសាកល្បងជាជំហានដំបូង នៅថ្ងៃទី ៨ ខែវិច្ឆិកា ឆ្នាំ២០២៤ ជាមួយនឹង​ព្រឹត្តិការណ៍ចម្រុះជាច្រើនក្រោមប្រធានបទ The Peak Prelude: A Journey Begins។ ជាមួយគ្នា​នេះ The Peak បាន​ផ្តល់ទីតាំង សម្រាប់​រៀបចំការប្រកួតកីឡាគុនដាវក្នុងព្រឹត្តិការណ៍កីឡាជាតិលើកទី៤​នេះ ព្រមទាំងបានត្រៀមខ្លួនស្វាគមន៍សម្រាប់ការផ្តល់ទីតាំងបម្រើដល់ការប្រកួតកីឡាលក្ខណៈជាតិ និងអន្តរ​ជាតិ​នានាផងដែរ។

អ្នកនាំពាក្យផ្សារទំនើប​ដឺភីក ដដែលនេះ បានបញ្ជាក់ថា៖ «ការប្រកួតកីឡាគុនដាវក្នុងព្រឹត្តិការណ៍កីឡាជាតិ គឺជាព្រឹត្តិការណ៍ដ៏រំភើបមួយ សម្រាប់យើងក្នុងការណែនាំ ដឺភីក ទៅកាន់សាធារណ​ជន។ យើងមានសេចក្តីរំភើបរីករាយ ក្នុងការចាប់ផ្តើម​មុន​ការ​បើក​ដំណើរការ​ជាផ្លូវ​ការ​របស់​យើង​ជាមួយ​នឹ​ង​ព្រឹត្តិការណ៍ជាតិ​ដ៏​មាន​កិត្យា​នុភាព​បែបនេះ និងផ្តល់កន្លែងដ៏ស្វាហាប់សម្រាប់អត្តពលិក ក្រុមគ្រួសារ និងសហគមន៍មូលដ្ឋាន»។

![](https://github.com/user-attachments/assets/225a46df-e2cd-417f-b32d-55302c937315)

សកម្មភាព​ប្រកួតកីឡាគុនដាវ​ក្នុងព្រឹត្តិការណ៍​កីឡាជាតិលើក​ទី​៣ ឆ្នាំ​២០២២ ដែល​ធ្វើ​នៅ​ខាលែនឌែលម៉ល ក្នុង​រាជធានី​ភ្នំពេញ។ រូប​ថត សហការី

បន្ថែម​ទៅលើ​ការ​ផ្តល់​ទីតាំង​សម្រាប់រៀបចំការ​ប្រកួត​​នេះ ផ្សារទំនើបដឺភីក ដែលនឹង​ក្លាយ​ជាគោលដៅនៃការដើរទិញទំនិញ រួមបញ្ចូលជាមួយវប្បធម៌ ការកម្សាន្ត និងសហគមន៍ផងនោះ ក៏​នឹង​ឱ្យ​​​កាដូអនុស្សាវរីយ៍ ដល់​កីឡាករ កីឡាការិនី ដែល​​ទទួល​បានជយលាភី ព្រម​ទាំង​ផ្តល់ការ​ឧបត្ថម្ភលើអាហារ និង​ភេសជ្ជៈ ដល់​ក្រុម​អត្តពលិក នៅ​ក្នុងការ​ប្រកួត​កីឡាគុនដាវ​​នៃ​ព្រឹត្តិការណ៍​​កីឡាជាតិ​លើកនេះផងដែរ ដោយ​មានចំនួន​៩៩​នាក់ មកពីរាជធានី-ខេត្តចំនួន​១២ និងក្រសួងចំនួន​២។

ចំពោះការជួយឧបត្ថម្ភ​​របស់​​ដឺភីក ​ទៅលើ​ម្ហូបអាហារ និង​ភេសជ្ជៈ​នេះ លោក សុខ អាង បាន​បញ្ជាក់​ថា៖ ​«​ការ​ជួយ​នេះ នឹង​​ធ្វើ​ឱ្យ​កម្រិត​រៀបចំរបស់​យើងកាន់តែ​មានស្តង់​ដា ព្រោះការ​ប្រកួត​កន្លងមក ការ​រៀបចំម្ហូប​អាហារ វាមិនទាន់​ដល់ស្តង់ដា​ទេ គឺ​នៅ​កម្រិត​ទាប​មួយ ប៉ុន្តែ​យើង​ដឹងហើយ​ថា កម្រិត​ផ្សារទំនើប​ដូចជាដឺភីក​នេះ គឺ​មិនត្រឹម​តែ​មានទីលាន​ប្រកួត​ស្អាត និងមានបរិកាយ​ល្អ​ទេ តែ​ការ​រៀបចំ​នំចំណី ភេសជ្ជៈ និង​ម្ហូប​អាហារ ពិតជា​មានអនាម័យ​ល្អ និងមានគុណ​ភាព​ខ្ពស់​»។

ចំណែកការ​ផ្តល់​កាដូ​អនុស្សាវរីយ​​ដល់​ម្ចាស់ជយលាភី​របស់​ផ្សារទំនោះប​ដឺភីក ​ត្រូវបាន​លោក សុខ អាង ចាត់​ទុក​ថា ​ជា​ការ​រួមចំណែកលើក​ទឹក​ចិត្ត​ដល់​អត្តពលិក​គុនដាវ កាន់តែ​ប្រឹង​ប្រែងប្រកួត​ប្រជែង​គ្នា។ លោក​បញ្ជាក់​ថា៖ «បើទោះបីជា​អ្វី​ដែល​ដឺភីក​​ផ្តល់​ឱ្យ​ វាមិនទាន់​បានច្រើនដូចអ្វីដែល​យើង​គិត ប៉ុន្តែ​វាក៏ជា​ចំណែក​មួយ ដែល​នឹង​ធ្វើ​ឱ្យ​កម្រិត​ស្តង់ដា​នៃការ​រៀបចំ​របស់​យើង មានការ​ប្រែ​ប្រួល​ច្រើន និងមានស្តង់ដា»។

![](https://github.com/user-attachments/assets/8c491f7e-514b-49f4-a0c5-c14a06af9447)

សកម្មភាព​ប្រកួតកីឡាគុនដាវ​ក្នុងព្រឹត្តិការណ៍​កីឡាជាតិ លើក​ទី​៣ ឆ្នាំ​២០២២ ដែល​ធ្វើ​នៅ​ខាលែនឌែលម៉ល ក្នុង​រាជធានី​ភ្នំពេញ។ រូប​ថត សហការី

ដំណាល​គ្នា​នឹង​ការ​ប្រកួត​កីឡាគុនដាវ ក្នុងព្រឹត្តិការណ៍កីឡាជាតិ​​នេះ​ដែរ សហព័ន្ធ​កីឡាគុនដាវ​កម្ពុជា ក៏នឹង​រៀបចំសិក្ខាសាលាមួយ ហើយ​សហព័ន្ធ​នេះ បាន​ទំនាក់ទំនង​ទៅ​សាលា​អន្តរជាតិ​មួយ​ចំនួន​រួច​ហើយ ក្នុងការ​នាំ​យក​កូនសិស្ស​នៅតាម​សាលា​ទាំង​នោះ ឱ្យមកធ្វើការ​ស្វែង​យល់​ពី​ប្រភេទ​កីឡាគុនខ្មែរ ក៏ដូចជា​ប្រកួត​គ្នា​កម្សាន្ត​ ព្រមទាំង​អាច​ស្លៀកពាក់ឯកសណ្ឋានកីឡាគុនដាវ​ថតរូប​ទុកជា​អនុស្សាវរីយ៍​ ​ផងដែរ។ 

ចំពោះ​រូប​ភាព​ទាំង​អស់នេះ ត្រូវបាន លោក សុខ អាង ចាត់ទុក​ថា ជាសកម្មភាពដ៏ល្អ​ដែល​សហព័ន្ធ​កីឡាគុនដាវ​កម្ពុជា បាន​រៀបចំ​ឡើង ដើម្បីអូសទាញ​ការចាប់​អារម្មណ៍​ពី​យុវជន​ជាសិស្សានុសិស្ស ឱ្យងាក​មក​ចូលរួម​លេង​កីឡានេះកាន់តែ​ច្រើន ព្រោះ​ចំនួនអត្តពលិក​ចូល​ហ្វឹក​ហាត់​កីឡាគុនដាវ នាពេល​បច្ចុប្បន្ន នៅមានកម្រិតដែរទេ បើទោះបីជា​ប្រភេទ​កីឡានេះ ទើប​បាន​បំបែក​កំណត់​ត្រា ឈ្នះ​បានមេដាយសំរឹទ្ធ​ចំនួន​២ ពីការ​ប្រកួត​កីឡាស៊ីហ្គេម លើក​ទី​៣២ ឆ្នាំ​២០២៣ ក្នុងនាមជា​ម្ចាស់​ផ្ទះ៕