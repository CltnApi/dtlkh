---
layout: post
code: "ART2411070906JOP09B"
origin_url: "https://www.postkhmer.com/national/2024-11-7-165-260627"
image: "https://github.com/user-attachments/assets/c9d8ea30-ed3a-45a2-9d44-11e8f83a6ffc"
title: "អង្ករ​ក្រអូប​កម្ពុជា ឈ្នះ​ពាន​រង្វាន់​អង្ករ​ល្អ​ប្រណីត​ផ្តាច់គេ​លើ​ពិភពលោក​(World Best Rice)"
description: "​​អង្ករ​ក្រអូប​កម្ពុជា ឈ្នះ​ពាន​រង្វាន់​អង្ករ​ល្អ​ប្រណីត​ផ្តាច់គេ​លើ​ពិភពលោក​(World Best Rice)​"
category: "NATIONAL"
language: "km"
date: 2024-11-07T09:10:13.483Z
---

# អង្ករ​ក្រអូប​កម្ពុជា ឈ្នះ​ពាន​រង្វាន់​អង្ករ​ល្អ​ប្រណីត​ផ្តាច់គេ​លើ​ពិភពលោក​(World Best Rice)

![](https://github.com/user-attachments/assets/cdaa6801-f31d-4bcf-ae04-cb220dcd9d94)

លោក ចាន់ សុខឃាង ប្រធានសហព័ន្ធស្រូងអង្ករកម្ពុជា ទទួលពានរង្វាន់អង្ករល្អប្រណីតផ្តាច់គេលើពិភពលោក(World Best Rice)។ សហការី

អង្ករ​ក្រអូប​កម្ពុជា ត្រូវ​បាន​ជ្រើស​រើស​ជា​អង្ករ​ល្អប្រណីត​ផ្តាច់គេ​លើ​ពិភពលោក​(World Best Rice)​នៅ​ក្នុង​កម្មវិធី​«សន្និសីទ​ស្រូវ​អង្ករ​ពិភពលោក ឆ្នាំ​២០២៤» ដែល​រៀបចំ​ឡើង​ដោយ​វិទ្យាស្ថាន​គ្រាប់​ធុញ្ញជាតិ​អន្តរជាតិ International Commodity Institute (ICI) និង The Rice Trader (TRT) របស់​សហរដ្ឋ​អាមេរិក នៅ​ក្នុង​ទីក្រុង​ម៉ានីឡា ប្រទេស​ហ្វីលីពីន នា​ថ្ងៃទី ៧ ខែ​វិច្ឆិកា ឆ្នាំ ២០២៤។

នេះ​ជា​លើក​ទី៦ ហើយ​ដែល​អង្ករ​កម្ពុជា​បាន​ឈ្នះ​ពាន​រង្វាន់​លំដាប់​កំពូល​ពិភពលោក​។

អគ្គ​លេខាធិការ​សហព័ន្ធ​ស្រូវ​អង្ករ​កម្ពុជា លោក លន់ យេង បាន​ប្រាប់​ភ្នំពេញប៉ុស្តិ៍​ក្នុង​ថ្ងៃ​ទី​៧ ខែ​វិច្ឆិកា​ថា ការ​ឈ្នះ​ពាន​រង្វាន់​អង្ករ​ល្អផ្ដាច់គេ​របស់​កម្ពុជា គឺ​ជា​កិត្តិយស​មួយ​សម្រាប់​ប្រទេស​ជាតិ និង​វិស័យ​ស្រូវ​អង្ករ​កម្ពុជា​ទាំងមូល។ 

ភាព​ជោគជ័យ​ទាំង​អស់​នេះ គឺ​កើត​ចេញ​ពី​កិច្ច​ខិតខំ និង​សហការ​គ្នា​បាន​យ៉ាង​ល្អ​ពី​អ្នក​ពាក់​ព័ន្ធ​ទាំង​អស់ ដោយ​រាប់​ចាប់​តាំង​ពី​ការ​ជ្រើសរើស​ពូជ ការ​ថែទាំ ការ​សម្រិត​សម្រាំង​របស់​រោង​ម៉ាស៊ីន ដែល​ជួយ​ឱ្យ​អង្ករ​កម្ពុជា​ត្រូវ​បាន​គេ​ទទួល​ស្គាល់​ពី​គុណភាព និង​រសជាតិ​កម្រិត​អន្តរ​ជាតិ។

លោក​បន្ថែម​ថា ជាមួយ​គ្នានេះ​សហ័ពន្ធ​ស្រូវ​អង្ករ​កម្ពុជា ក៏​សូម​អបអរសាទរ​ដល់​ប្រជា​កសិករ​កម្ពុជា ដែល​បាន​ខិតខំ​ធ្វើ​ការងារ​បានយ៉ាង​ល្អ​ក្នុង​ការ​ដាំដុះ ហើយ​ក៏​សូម​អរគុណ​ដល់​រោងម៉ាស៊ីន​កិនស្រូវ ដែល​បាន​ខិតខំ​សម្រិត​សម្រាំង និង​កិន​កែច្នៃ​អង្ករ​បាន​យ៉ាងល្អ។

លោក​បាន​ថ្លែង​ថា៖​«​ការ​ឈ្នះ​ពាន​រង្វាន់​អង្ករ​ល្អ​ប្រណីត​ផ្តាច់គេ​លើ​ពិភពលោក​នា​ពេល​នេះ គឺ​ជា​មោទនភាព​ថ្មី​បន្ថែម​ទៀត​សម្រាប់​វិស័យ​ស្រូវ​អង្ករ​កម្ពុជា ដែល​លទ្ធផល​នេះ​នឹង​ជួយ​ឱ្យ​ការ​ធ្វើ​ទីផ្សារ​កាន់​តែ​មាន​ភាព​ងាយ​ស្រួល ព្រោះ​យើង​ស្រួល​ពន្យល់​ទៅ​ប្រាប់​គេ​(អតិថិជន)»។

បើ​តាម​ CRF អង្ករ​ម៉ាក «ម្លិះ​អង្គរ» គឺ​ជា​អង្ករ​ដែល​មាន​គុណភាព និង​ទុក​ចិត្ត​បាន​សម្រាប់​អង្ករ​ក្រអូប​ប្រណីត​កម្ពុជា។

អ្នក​នាំពាក្យ​ក្រសួង​កសិកម្ម រុក្ខា​ប្រមាញ់ និង​នេសាទ កញ្ញា អ៊ឹម រចនា បាន​សរសេរ​នៅ​លើ​បណ្តាញ​សង្គម​ផ្ទាល់​ខ្លួន​ថា សូម​អបអរសាទរ​អង្ករ​ប្រណីត​របស់​ខ្មែរ ដែល​ជាប់​ជា​អង្ករ​ល្អ​ដាច់គេ​លើ​ពិភពលោក​ជា​ថ្មី​ម្ដង​ទៀត នៅ​ក្នុង​កម្មវិធី «សន្និសីទ​ស្រូវ​អង្ករ​ពិភពលោក​ឆ្នាំ​២០២៤» នាទី​ក្រុងម៉ានីល ប្រទេស​ហ្វីលីពីន នៅ​ថ្ងៃទី​៧ ខែ​វិច្ឆិកា ឆ្នាំ​២០២៤។

នេះ​ជា​លើកទី ៦ ហើយ ដែល​អង្ករ​ខ្មែរ​បាន​ទទួល​ពាន​រង្វាន់​ជា​អង្ករល្អ​ដាច់គេ​លើ​ពិភពលោក ដោយ​លើកទី ១ ទទួល​បាន​នៅ​ឆ្នាំ២០១២, លើកទី ២ នៅ​ឆ្នាំ ២០១៣, លើកទី ៣ នៅឆ្នាំ​២០១៤, លើកទី ៤ នៅ​ឆ្នាំ​២០១៨, លើ​កទី ៥ នៅ​ឆ្នាំ២០២២, និងលើកទី ៦ នៅ​ឆ្នាំ​២០២៤។

អ្នក​នាំពាក្យ​ក្រសួង​កសិកម្ម​បាន​បញ្ជាក់​ថា៖​«ក្រសួង​កសិកម្ម រុក្ខា​ប្រមាញ់ និង​នេសាទ សូម​លើក​ទឹកចិត្ត​ដល់​បងប្អូន​ប្រជាកសិករ ងាក​មក​ដាំ​ស្រូវ​ផ្ការំដួល និង​សែនក្រអូប ជា​ពូជ​របស់​ខ្មែរ ដែល​មាន​រស​ជាតិ​ឆ្ងាញ់ មាន​ទីផ្សារ និង​កិត្តិនាម​ល្អ ទាំង​នៅ​ក្នុង​តំបន់ និង​ពិភពលោក»។

របាយការណ៍​របស់​សហព័ន្ធ​ស្រូវអង្ករ​កម្ពុជា ដែល​ទើប​ចេញ​ផ្សាយ​ក្នុង​ថ្ងៃ​ទី៧ ខែ​វិច្ឆិកា ឆ្នាំ២០២៤ បង្ហាញ​ថា ក្នុង​រយៈ​ពេល ១០​ខែ ដើម​ឆ្នាំ​២០២៤ កម្ពុជា​បាន​នាំ​ចេញ​អង្ករ​ចំនួន ៥០៧ ០២៩ តោន ទៅ​កាន់​ ៦៦ គោលដៅ តាម​រយៈ​ក្រុមហ៊ុន​នាំ​ចេញ​ចំនួន ៥៥។​ ទឹក​ប្រាក់​ដែល​ទទួល​បាន​ពី​ការ​នាំ​ចេញ​អង្ករ គឺមាន​ប្រមាណ ៣៧៦,៦៣ លាន​ដុល្លារ។

ក្រៅ​ពី​នាំ​ចេញ​អង្ករ កម្ពុជា​ក៏​បាន​នាំ​ចេញ​ស្រូវ​ទៅ​កាន់​ប្រទេស​ជិត​ខាង ក្នុង​បរិមាណ ៤ ០៣៦ ៣៣៦ តោន និង​ប្រមូល​បាន​ប្រាក់ ១ ១៨៥,១៦លាន​ដុល្លារ​ផងដែរ៕