---
layout: post
code: "ART24110508477FGF4I"
origin_url: "https://www.postkhmer.com/business/2024-11-5-1541-260607"
image: "https://github.com/user-attachments/assets/aaf8cd00-7418-4427-b6c5-32c660a8b5d4"
title: "រដ្ឋាភិបាល​ជំរុញឱ្យ​គ្រឹះស្ថាន​ហិរញ្ញវត្ថុ​បង្កើត​គណនី​ប្រាក់​រៀល​សម្រាប់​អាជីវកម្ម​ដែល​បាន​ចុះ​បញ្ជី"
description: "​​រដ្ឋាភិបាល​ជំរុញឱ្យ​គ្រឹះស្ថាន​ហិរញ្ញវត្ថុ​បង្កើត​គណនី​ប្រាក់​រៀល​សម្រាប់​អាជីវកម្ម​ដែល​បាន​ចុះ​បញ្ជី​"
category: "BUSINESS"
language: "km"
date: 2024-11-05T08:51:28.619Z
---

# រដ្ឋាភិបាល​ជំរុញឱ្យ​គ្រឹះស្ថាន​ហិរញ្ញវត្ថុ​បង្កើត​គណនី​ប្រាក់​រៀល​សម្រាប់​អាជីវកម្ម​ដែល​បាន​ចុះ​បញ្ជី

![](https://github.com/user-attachments/assets/155e0e41-ccc0-4d9c-b4d5-749348ea01d5)

ប្រាក់​ដុល្លារ និង​ប្រាក់រៀល​កំពុង​ដើរ​តួនាទី​ស្រប​គ្នា​ក្នុង​ចរន្ត​សេដ្ឋកិច្ច​កម្ពុជា។ សហការី

អ្នក​ជំនួញ និង​អ្នក​សេដ្ឋកិច្ច​បាន​អះអាង​ថា​ការ​បង្កើត​ឱ្យ​មាន​គណនី​ជា​ប្រាក់​រៀល​សម្រាប់​គ្រប់​អាជីវកម្ម​ដែល​បាន​ចុះ​បញ្ជី​ស្រប​ច្បាប់​នៅ​កម្ពុជា​នឹង​ចូល​រួម​ចំណែក​ជួយ​ធ្វើ​ឱ្យ​ការ​ប្រើ​ប្រាស់​ប្រាក់​រៀល​មាន​កាន់​តែ​ច្រើន​នៅ​លើ​ទីផ្សារ ជួយ​រក្សា​ស្ថិរភាព​ថ្លៃ ព្រម​ទាំង​ជួយ​ឱ្យ​វិស័យ​ហិរញ្ញវត្ថុ​កម្ពុជា​មាន​ភាព​រឹងមាំ​ជាង​មុន។

ធនាគារ​ជាតិ​នៃ​កម្ពុជា និង​ក្រសួង​ពាណិជ្ជកម្ម កាល​ពី​ថ្ងៃទី​១ ខែ​វិច្ឆិកា ឆ្នាំ​២០២៤ បាន​ចេញ​សេចក្តី​ជូនដំណឹង​មួយ​ ដោយ​ប្រាប់​ឱ្យ​គ្រឹះស្ថាន​ធនាគារ និង​ហិរញ្ញវត្ថុ​ទាំង​អស់​ចូល​រួម​សហការ​សម្រប​សម្រួល​ក្នុង​ការ​បង្កើត​គណនី​ធនាគារ​ជា​ប្រាក់​រៀល​ជូន​ដល់​គ្រប់​អាជីវកម្ម​ដែល​ចុះ​បញ្ជី​ស្រប​ច្បាប់​នៅ​ប្រទេស​កម្ពុជា។

សេចក្តី​ជូន​ដំណឹង​បាន​លើក​ឡើង​ថា ដើម្បី​ពង្រឹង​ការ​អនុវត្ត​ច្បាប់​ស្តីពី​សហគ្រាស​ពាណិជ្ជកម្ម និង​ការ​លើក​កម្ពស់​ការ​ប្រើប្រាស់​ប្រាក់រៀល​ក្នុង​វិស័យ​ធុរកិច្ច ក៏​ដូចជា​ចូលរួម​រក្សា​ស្ថិរភាព​ហិរញ្ញវត្ថុ​ស្រប​តាម​ក្របខណ្ឌ​គោល​នយោបាយ​សេដ្ឋកិច្ច និង​សង្គម​ឌីជីថល​កម្ពុជា ២០២១-២០៣៥ និង​មុំទី​៥ នៃ​បញ្ចកោណ​ទី៣ របស់​យុទ្ធសាស្ត្រ​បញ្ចកោណ ដំណាក់​កាល​ទី១ របស់​រាជរដ្ឋាភិបាល នីតិ​កាល​ទី៧ ធនាគារ​ជាតិ​នៃ​កម្ពុជា និង​ក្រសួង​ពាណិជ្ជកម្ម សូម​ស្នើ​ឱ្យ​គ្រឹះស្ថាន​ធនាគារ និង​ហិរញ្ញវត្ថុ​ទាំង​អស់ ចូល​រួម​សហការ​សម្របសម្រួល​ក្នុង​ការ​បង្កើត​គណនី​ធនាគារ​ជា​ប្រាក់រៀល ជូន​គ្រប់​អាជីវកម្ម​ដែល​ចុះ​បញ្ជី​ស្រប​ច្បាប់​នៅ​កម្ពុជា​។

សេចក្តី​ជូន​ដំណឹង​បាន​បញ្ជាក់​ថា៖​«​ការ​ប្រើប្រាស់​ប្រាក់​រៀល​មាន​សារៈ​សំខាន់​ក្នុង​ការ​ពង្រឹង​ប្រសិទ្ធភាព​ការ​អនុវត្ត​នយោបាយ​ម៉ាក្រូ​សេដ្ឋកិច្ច​ជាតិ ជា​ពិសេស​ក្នុង​ការ​រក្សា​ស្ថិរភាព​ថ្លៃ​នៅ​ក្នុង​ទីផ្សារ កាត់​បន្ថយ​ចំណាយ​ប្រតិបត្តិ​ការ​ដុល្លារូបនីយកម្ម គាំទ្រ​ការ​នាំចេញ និង​ការ​វិនិយោគ គរពូន​ទុន​បម្រុង​អន្តរជាតិ បង្កើន​សុខុមាល​ភាព​សង្គម ទទួល​ចំណូល​ពី​ការ​បោះពុម្ព​ក្រដាស​ប្រាក់ ព្រម​ទាំង​ពង្រឹង​អត្តសញ្ញាណ​ជាតិ និង​អធិបតេយ្យ​ជាតិ ជាដើម»។

អនុ​ប្រធាន​សមាគម​ពាណិជ្ជកម្ម​កម្ពុជា-ចិន លោក ឡោ វិចិត្រ Lor Vichet, vice-president of the Cambodia Chinese Commerce Association (CCCA), បាន​ប្រាប់​ភ្នំពេញប៉ុស្តិ៍​ក្នុង​ថ្ងៃទី​៥ ខែ​វិច្ឆិកាថា បច្ចុប្បន្ន​ចរាចរណ៍​ប្រាក់​ដុល្លារ​អាមេរិក​នៅ​ក្នុង​ចរន្ត​សេដ្ឋកិច្ច​កម្ពុជា​គឺ​មាន​ប្រមាណ ៣/៤​នៃ​ទំហំ​សេដ្ឋកិច្ច​ទាំង​មូល។

ការ​ប្រើ​ប្រាស់​ប្រាក់​ដុល្លារ​ច្រើន គឺ​វា​អាច​ធ្វើ​ឱ្យ​សេដ្ឋកិច្ច​ជាតិ​បញ្ហា​ច្រើន ជា​ពិសេស​នៅ​ពេល​ធនាគារ​កណ្តាល​អាមេរិក​ដំឡើង​អត្រា​ការ​ប្រាក់​ដុល្លារ ដោយ​ពេល​នោះ​វា​នឹង​ទាញ​ឱ្យ​អត្រា​ការ​ប្រាក់​កម្ចី​ជា​ប្រាក់​ដុល្លារ​នៅ​កម្ពុជា​កើន​ឡើង។

លោក​ថ្លែង​ថា៖​«ចំនួន​ប្រាក់​ដុល្លារ​ច្រើន​នៅ​ក្នុង​សេដ្ឋកិច្ច គឺ​វា​ធ្វើ​ឱ្យ​មាន​សម្ពាធ​ច្រើន​ទៅ​លើ​សេដ្ឋកិច្ច​ជាតិ​កម្ពុជា ជា​ពិសេស​នៅ​ពេល​ធនាគារ​កណ្តាល​អាមេរិក​ដំឡើង​អត្រា​ការ​ប្រាក់ ដោយ​វា​អាច​ធ្វើ​ឱ្យ​ថ្លៃដើម​ផលិត​នៅ​កម្ពុជា​កាន់​តែ​ខ្ពស់។ ថ្លៃដើម​ផលិត​កើន​ឡើង វា​នឹង​ធ្វើ​ឱ្យ​សមត្ថភាព​ប្រកួត​ប្រែង​ជួប​បញ្ហា​កាន់​តែ​ច្រើន ជា​ពិសេស​ផលិត​នាំ​ចេញ​ទៅ​លក់​នៅ​ទីផ្សារ​អន្តរជាតិ»។

លោក​បន្ត​ថា៖​«​វិធាន​ការ​ក្នុង​ការ​បង្កើត​គណនី​ជា​ប្រាក់​រៀល​ឱ្យ​គ្រប់​អាជីវកម្ម​ស្រប​ច្បាប់​ នឹង​ធ្វើ​ឱ្យ​វិធីសាស្រ្ត​ក្នុង​ការ​ទូទាត់​មាន​ជម្រើស​ច្រើន​ជាង​មុន ហើយ​ក៏​នឹង​ជួយ​រុញ​ឱ្យ​ចរន្ត​នៃ​លំហូរ​ប្រាក់​រៀល​មាន​កាន់​តែ​ច្រើន​ផងដែរ»។

ទោះ​យ៉ាង​ណា លោក​និយាយ​ថា ការ​នាំ​ចេញ​ទំនិញ​ទៅ​ទីផ្សារ​អន្តរជាតិ គឺ​នៅ​តែ​ប្រើ​ប្រាស់​ប្រាក់​ដុល្លារ​ជា​រូបីយបណ្ណ​សម្រាប់​ទូទាត់​ដដែល។

អនុ​ប្រធាន​សភា​ពាណិជ្ជកម្ម​កម្ពុជា លោក លឹម ហេង បាន​ប្រាប់​ថា ក្នុង​នាម​វិស័យ​ឯកជន ​លោក​ពិត​ជា​គាំទ្រ​ចំពោះ​ការ​បង្កើត​ឱ្យ​មាន​គណនី​ជា​ប្រាក់រៀល​ទៅ​ដល់​គ្រប់​អាជីវកម្ម ព្រោះ​ការ​ធ្វើ​បែប​នេះ​នឹង​ជួយ​ឱ្យ​ការ​ប្រើប្រាស់​ប្រាក់​រៀល​មាន​ច្រើន​ជាង​មុន ហើយ​វា​ក៏​បង្ហាញ​ពី​ភាព​រឹងមាំ​ផ្នែក​សេដ្ឋកិច្ច​កម្ពុជា​ផងដែរ​។​ 

លោក​បន្ថែម​ថា កន្លង​មក​សភា​ពាណិជ្ជកម្ម​កម្ពុជា​តែង​ធ្វើ​ការ​ផ្សព្វផ្សាយ និង​លើក​ទឹក​ចិត្ត​ឱ្យ​ម្ចាស់​អាជីវកម្ម​ប្រើប្រាស់​រៀល​ឱ្យ​បាន​ច្រើន តាម​រយៈ​ការ​បើក​ប្រាក់​បៀវត្ស​ជា​ប្រាក់​រៀល​ឱ្យ​បុគ្គលិក​របស់​ខ្លួន។

ទាក់​ទង​នឹង​ការ​វិនិយោគ​បរទេស លោក លឹម ហេង បាន​និយាយ​ថា៖​«​ខ្ញុំ​គិត​ថា ការ​ប្រើប្រាស់​ប្រាក់​រៀល គឺ​នឹង​មិន​ធ្វើ​ឱ្យ​បាត់​បង់​ផល​ប្រយោជន៍​ទៅ​ដល់​ក្រុមហ៊ុន ឬ​សហគ្រាស​ឡើយ»។

អ្នក​សេដ្ឋកិច្ច​នៃ​រាជ​បណ្ឌិត្យ​សភា​កម្ពុជា លោក ហុង វណ្ណៈ បាន​ប្រាប់​ថា ការ​ប្រើ​ប្រាស់​រូបិយបណ្ណ​ជាតិ​គឺ​ពិត​ជា​សំខាន់​សម្រាប់​ប្រទេស​មួយ ដោយ​វា​មិន​ត្រឹម​តែ​ជួយ​លើក​កម្ពស់​មុខមាត់​ប្រទេស និង​បង្ហាញ​ពី​មោទនភាព​ជាតិ​ប៉ុណ្ណោះ​ទេ ប៉ុន្តែ​វា​ក៏​ជួយ​ឱ្យ​ធនាគារ​កណ្តាល​របស់​ប្រទេស​មាន​ភាព​ងាយ​ស្រួល​ក្នុង​គ្រប់​គ្រង​លំហូរ​សាច់​ប្រាក់​ក្នុង​ចរន្ត​សេដ្ឋកិច្ច​ជាតិ​ផងដែរ​។

លោក​ថ្លែង​ថា៖​«​ការ​ណែនាំ​ឱ្យ​គ្រឹះស្ថាន​ហិរញ្ញវត្ថុ​បើក​គណនី​ជា​ប្រាក់​រៀល​ឱ្យ​បុគ្គល និង​ក្រុមហ៊ុន​/អាជីវកម្ម​នៅ​កម្ពុជា នឹង​ផ្តល់​ផល​វិជ្ជមាន​មួយ​ចំនួន​សម្រាប់​សេដ្ឋកិច្ច​ជាតិ​។ ដំណើរ​ការ​នេះ​នឹង​ត្រូវ​ធ្វើ​ឡើង​ដោយ​សន្សឹមៗ»។

ទោះ​យ៉ាង​ណា លោក​អះអាង​ថា ដោយ​សារ​ដុល្លារូបនីយកម្ម​មាន​ជាច្រើន​ទសវត្ស​មក​ហើយ​ក្នុង​សេដ្ឋកិច្ច​កម្ពុជា ដូច្នេះ​គេ​មិន​អាច​កាត់​បន្ថយ​ទម្លាប់ និង​ជំនឿ​លើ​ការ​ប្រើប្រាស់​ប្រាក់​ដុល្លារ​បាន​ភ្លាមៗ​ឡើយ។ ម៉្យាង​ទៀត​ប្រសិន​បើ​ប្រាក់​ដុល្លារ​បាត់​ចេញ​ពី​ចរន្ត​សេដ្ឋកិច្ច​ជាតិ​ភ្លាមៗ​ វា​ក៏​អាច​បណ្តាល​ឱ្យ​កម្ពុជា​ជួប​ប្រទះ​នឹង​បញ្ហា​នៃ​ការ​ទូទាត់​ថ្លៃ​ទំនិញ​នៅ​លើ​ទីផ្សារ​អន្តរ​ជាតិ​ផង​ដែរ។

លោក​បាន​និយាយ​ថា៖​«​នៅ​ពេល​ជញ្ជីង​ពាណិជ្ជកម្ម​ជា​មួយ​ទីផ្សារ​អន្តរ​ជាតិ​មាន​ឧត្តមភាព គឺ​ជំនឿ​ចិត្ត និង​ការ​ប្រើប្រាស់​ប្រាក់​រៀល​នឹង​មាន​កាន់​តែច្រើន»៕