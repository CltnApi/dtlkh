---
layout: post
code: "ART2411180741PQEKIU"
origin_url: "https://www.postkhmer.com/business/2024-11-18-1440-260690"
image: "https://github.com/user-attachments/assets/7812ccd1-168a-4299-822c-84b875f89170"
title: "2024 Cambodia International Trade Exhibition នឹង​ជួយ​ឱ្យ​សហគ្រិន​ស្ត្រី​កម្ពុជា​មាន​ឱកាស​នាំ​ផលិតផល​ទៅ​ចក្រភព​អង់គ្លេស​កាន់​តែ​ច្រើន"
description: "​​2024 Cambodia International Trade Exhibition នឹង​ជួយ​ឱ្យ​សហគ្រិន​ស្ត្រី​កម្ពុជា​មាន​ឱកាស​នាំ​ផលិតផល​ទៅ​ចក្រភព​អង់គ្លេស​កាន់​តែ​ច្រើន​"
category: "BUSINESS"
language: "km"
date: 2024-11-18T07:50:37.965Z
---

# 2024 Cambodia International Trade Exhibition នឹង​ជួយ​ឱ្យ​សហគ្រិន​ស្ត្រី​កម្ពុជា​មាន​ឱកាស​នាំ​ផលិតផល​ទៅ​ចក្រភព​អង់គ្លេស​កាន់​តែ​ច្រើន

![](https://github.com/user-attachments/assets/c71f3584-c466-4810-a09e-827161454afc)

លោកស្រី ចម និម្មល និង​លោក Dominic Williams MBE ទស្សនា​ស្តង់​តាំង​បង្ហាញ​ផលិត​ផល​គ្រាប់​ស្វាយចន្ទី​ ក្នុង​ព្រឹត្តិការណ៍ 2024 Cambodia International Trade Exhibition។ ហ៊ឹន ពិសី

ក្រុមហ៊ុន​/សហគ្រាស​ផលិត​កម្ពុជា​ និង​ចក្រភព​អង់គ្លេស​ជាង ៨០ បាន​ចូល​រួម​ក្នុង​ព្រឹត្តិការណ៍​«ពិព័រណ៍​ពាណិជ្ជកម្ម​អន្តរជាតិ​កម្ពុជា»​(2024 Cambodia International Trade Exhibition) ដែល​ព្រឹត្តិការណ៍​នេះ​នឹង​ជួយ​ផ្តល់​ការ​គាំទ្រ​ដល់​អាជីវកម្ម​របស់​ស្រ្តី​កម្ពុជា​ ហើយ​វា​ក៏​ជួយ​ជំរុញ​ទំនាក់​ទំនង​ពាណិជ្ជកម្ម​រវាង​កម្ពុជា និង​ចក្រភព​អង់គ្លេស​ឱ្យ​មាន​ទំហំ​កាន់​តែ​ធំ​ផងដែរ។

ពិព័រណ៍​ពាណិជ្ជកម្ម​អន្តរជាតិ​កម្ពុជា ត្រូវ​បាន​ធ្វើ​ឡើង​ដោយ​បណ្តាញ​សហគ្រិន​ស្ត្រី​កម្ពុជា​(CamWEN) ក្រោម​កិច្ច​គាំទ្រពី ITC SheTrades និង​ UK International Development ចាប់​ផ្តើម​ពី​ថ្ងៃ​ទី១៨-១៩ ខែ​វិច្ឆិកា នៅ​សាល​សន្និបាត និង​ពិព័រណ៍​កោះពេជ្រ។​

សេចក្តី​ប្រកាស​ព័ត៌មាន​បាន​ឱ្យ​ដឹង​ថា តាម​រយៈ​ព្រឹត្តិការណ៍​នេះ​អាជីវកម្ម​ដែល​ដឹកនាំ​ដោយ​ស្ត្រី​កម្ពុជា​នឹង​ទទួល​បាន​ឱកាស​ជួប​ផ្ទាល់​ជាមួយ​គណៈ​ប្រតិភូ​ចក្រភព​អង់គ្លេស​ជាច្រើន​ ហើយ​នៅថ្ងៃ​ទីពីរ​ (ថ្ងៃ​ទី​១៩) ​ក្រុមហ៊ុន​មក​ពី​ចក្រភព​អង់គ្លេស​នឹង​ធ្វើ​ទស្សនកិច្ច​ទៅ​តាម​កន្លែង​អាជីវកម្ម​ដែល​ដឹកនាំ​ដោយ​ស្រ្តី​នៅ​ក្នុង​វិស័យ​វាយនភណ្ឌ​សម្លៀកបំពាក់ ស្បែកជើង និង​សិប្បកម្ម ព្រម​ទាំង​មាន​កិច្ច​ពិភាក្សា​បន្ថែម​អំពី​អាជីវកម្ម​របស់​ស្រ្តី​នៅ​កម្ពុជា​ផងដែរ។

រដ្ឋមន្ត្រី​ក្រសួង​ពាណិជ្ជកម្ម លោកស្រី ចម និម្មល បាន​ថ្លែង​ក្នុង​ពិធី​បើក​សម្ពោធ​ «ពិព័រណ៍​ពាណិជ្ជកម្ម​អន្តរជាតិ​កម្ពុជា​»ថា ព្រឹត្តិការណ៍​ពិព័រណ៍​នេះ​មាន​គោល​បំណង​ជំរុញ​ការ​នាំ​ចេញ​ផលិតផល​វាយនភណ្ឌ សម្លៀកបំពាក់ និង​ស្បែកជើង​ផលិត​នៅ​កម្ពុជា​ទៅ​ចក្រភព​អង់គ្លេស​ឱ្យ​បាន​កាន់​តែ​ច្រើន។​ ​តាម​រយៈ​នេះ​ក្រុមហ៊ុន​/​សហគ្រាស​នៅ​កម្ពុជា គឺ​មិន​ត្រឹម​តែ​មាន​ឱកាស​បង្ហាញ​ផលិតផល​របស់​ខ្លួន​ប៉ុណ្ណោះ​ទេ ប៉ុន្តែ​ថែម​ទាំង​អាច​ជួប​ផ្ទាល់​ជាមួយ​អ្នក​បញ្ជា​ទិញ​សំខាន់ៗ​មក​ពី​ចក្រភព​អង់គ្លេស​ទៀត​ផង។ បច្ចុប្បន្ន​ឧស្សាហកម្ម​វាយនភណ្ឌ សម្លៀកបំពាក់ និង​ស្បែកជើង បាន​ក្លាយ​ជា​ផលិតផល​អាទិភាព​ដែល​ចូល​រួម​ចំណែក​យ៉ាងធំ​ធេង​ក្នុង​ការ​ជួយ​ជំរុញ និង​អភិវឌ្ឍន៍​សេដ្ឋកិច្ច និង​សង្គម​កម្ពុជា។

លោកស្រី​បាន​បន្ថែម​​ថា កម្ពុជា និង​ចក្រ​ភព​អង់គ្លេស​មាន​ទំនាក់​ទំនង​យ៉ាង​ជិត​ស្និទ្ធ​លើ​គ្រប់​វិស័យ​ ដែល​មិត្តភាព​ដ៏​រឹងមាំ​នេះ​ត្រូវ​ថែរក្សា​តាម​រយៈ​កិច្ច​សហប្រតិបត្តិការ​ជិតស្និទ្ធ ជា​ពិសេស​ក្នុង​វិស័យ ពាណិជ្ជកម្ម និង​វិនិយោគ។

លោក​ស្រី​​ថ្លែង​ថា៖​«កម្ម​វិធី​នេះ​ត្រូវ​បាន​រៀបចំ​ឡើង​ចំពេល​ដើម្បី​ជា​យន្តការ​ក្នុង​ការ​ពង្រឹង​ការ​ចូលរួម និង​ទំនាក់​ទំនង​ពាណិជ្ជកម្ម​រវាង​ប្រទេស​ទាំង ២។​ ក្នុង​ពិធី​នេះ​ក៏​នឹង​ផ្តល់​នូវ​វេទិកា​សម្រាប់​ផ្នែក​ឯកជន​របស់​យើង​ក្នុង​ការ​ជួប​ជជែក​ពិភាក្សា និង​ស្វែង​យល់​ពីគ្នា​ក្នុង​គោលដៅ​សម្រេច​ឱ្យ​បាន​ការ​ព្រម​ព្រៀង​ពាណិជ្ជកម្ម​នានា​ដើម្បី​នាំចេញ​ផលិតផល​វាយនភណ្ឌ សម្លៀកបំពាក់ និង​ស្បែកជើង​ ​ទៅ​កាន់​ចក្រភព​អង់គ្លេស ដែល​នឹង​ចូល​រួម​ចំណែក​ដល់​កំណើន​ពាណិជ្ជកម្ម​ទ្វេភាគី»។

ទិន្នន័យ​របស់​អគ្គ​នាយក​ដ្ឋានគយ និង​រដ្ឋាករ​កម្ពុជា(GDCE) ឱ្យ​ដឹង​ថា ការ​នាំ​ចេញ នាំចូល​ទំនិញ​រវាង​កម្ពុជា-​ចក្រភព​អង់គ្លេស ចន្លោះ​ពី​ខែមករា ដល់​ខែ​តុលា ឆ្នាំ​២០២៤ មាន​ទឹក​ប្រាក់​សរុប ៨៥០,៧៤ លាន​ដុល្លារ កើន​ឡើង ១៥,៧ ភាគរយ​បើធៀប​នឹង​រយៈពេល​ដូចគ្នា​ក្នុង​ឆ្នាំ ២០២៣ ក្នុង​នោះ​ទំនិញ​កម្ពុជា​នាំ​ទៅ​អង់គ្លេស មាន​ប្រមាណ ៨០៧,៣៥ លាន​ដុល្លារ កើន​ឡើង ២១,១ ភាគរយ និង​ទំនិញ​អង់គ្លេស​នាំ​មក​កម្ពុជា មាន​ចំនួន ៤៣,៣៨ លាន​ដុល្លារ ធ្លាក់ចុះ ៣៦,៧ ភាគរយ។

លោកស្រី អេង លីគង់ ប្រធាន ASEAN Women Entrepreneurs Network-AWEN និង​ជា​ប្រធាន​ The Cambodia Women Entrepreneurs’ Network- CamWEN បាន​លើក​ឡើង​ថា ពិព័រណ៍​នេះ​គឺ​ជា​សក្ខីភាព​មួយ​ពី​ការ​ប្ដេជ្ញាចិត្ត​របស់​កម្ពុជា​ក្នុង​ការ​ចូលរួម​ជា​សកល ដោយ​មាន​ការ​តាំង​បង្ហាញ​ផលិតផល​មាន​គុណភាព​ខ្ពស់ ការ​រចនា​ប្រកប​ដោយ​ភាព​ច្នៃប្រឌិត និង​សិល្បៈ​ហត្ថកម្ម​ដ៏​ប៉ិន​ប្រសប់។ ផលិតផល​ដ៏​ប្រណីត​ដែល​ដាក់​តាំង​បង្ហាញ ​គឺ​បង្ហាញ​​ពី​សក្តានុពល​របស់​ប្រទេស​កម្ពុជា​ក្នុង​ការ​ទាក់​ទាញ​ទីផ្សារ​ពិភពលោក​ឱ្យ​មក​បញ្ជា​ទិញ​ទំនិញ​ពី​កម្ពុជា​កាន់​តែ​ច្រើន​។

លោកស្រី​បន្ត​ថា អ្វី​ដែល​មាន​នៅ​ពេល​នេះ​ ក៏​បានមក​​ពី​ការ​ចូល​រួម​ចំណែក​យ៉ាង​ធំធេង​ពី​រដ្ឋាភិបាល​កម្ពុជា​ក្នុង​ជំរុញ​បរិយាកាស​អំណោយ​ផល​សម្រាប់​ពាណិជ្ជកម្ម​អន្តរជាតិ។

លោកស្រី​បាន​អះអាង​ថា៖​«​ប្រទេស​កម្ពុជា​មាន​ធនធាន​ដ៏​សម្បូរបែប រួម​ទាំង​កម្លាំង​ពលកម្ម​ជំនាញ តម្លៃ​ផលិតកម្ម​ប្រកួត​ប្រជែង និង​ប្រពៃណី​ដ៏​សម្បូរ​បែប​នៃ​សិប្បកម្ម។ កត្តា​ទាំង​នេះ​រួម​ចំណែក​ដល់​ការ​បង្កើត​ផលិតផល​ដែល​មាន​គុណភាព​ខ្ពស់​ស្រប​តាម​ស្តង់ដារ​អន្តរជាតិ និង​ចាប់​យក​ខ្លឹមសារ​នៃ​បេតិកភណ្ឌ​កម្ពុជា»។

ឯក​អគ្គ​រាជទូត​អង់គ្លេស​ប្រចាំ​កម្ពុជា លោក Dominic Williams MBE បាន​លើក​ឡើង​ថា នេះ​ជា​ឱកាស​ដ៏​អស្ចារ្យ​មួយ​ក្នុង​ការ​លើក​ស្ទួយ​សមភាព​យេនឌ័រ ហើយលោក​ក៏​លើក​ទឹកចិត្ត​ឱ្យ​អ្នក​ទាំង​អស់​គ្នា​ចូលរួម​សហការ​ដូច​គ្នា​ដែរ។

លោក​បន្ត​ថា ប្រសើរ​ជាង​នេះ​ទៅ​ទៀត​វា​ពិត​ជា​សំខាន់​ក្នុង​ការ​បោះ​ជំហាន​ទៅ​មុខ និង​ផ្ដល់​ការគាំទ្រ​ទៅ​ដល់​ស្រ្តី​ទាំង​អស់​ដែល​បាន​ធ្វើ​រឿង​ដ៏​អស្ចារ្យ​គ្រប់​កាលៈទេសៈ​នៅ​ក្នុង​ជីវិត។ ដោយ​ហេតុ​នេះ លោក​ពិត​ជា​មាន​សេចក្ដី​សោមនស្ស​ដែល​ស្ថានទូត​អង់គ្លេស​កំពុង​ចូល​រួម​ចំណែក​សហការ ដោយ​ផ្ដល់​ឱកាស​ជូន​ទៅ​ដល់​សហគ្រាស​ធុនតូច និង​មធ្យម​ដែល​ដឹកនាំ​ដោយ​ស្ត្រី​តាមរយៈ​វេទិកា​ដាក់​តាំង​បង្ហាញ​ផលិតផល​ទៅ​កាន់​អ្នក​វិនិយោគទុន​ដែល​បាន​ធ្វើ​ដំណើរ​ពី​ចក្រភព​អង់គ្លេស​ក្នុង​គោល​បំណង​នាំ​យក​ផលិតផល​ពី​ប្រទេសកម្ពុជា​ចូល​ទៅ​ក្នុង​ទីផ្សារ​ចក្រភព​អង់គ្លេស។

លោក​បាន​បន្ថែម​ថា៖​«​ខ្ញុំ​សង្ឃឹម​ថា​បេសកកម្ម​ពាណិជ្ជកម្ម​មួយ​នេះ នឹង​រួម​ចំណែក​ជួយ​ទៅ​ដល់​អាជីវកម្ម​ដែល​ដឹកនាំ​ដោយ​ស្ត្រី ឱ្យ​ទទួល​បាន​កំណើន​បា្រក់​ចំណូល និង​ភាព​រីក​ចម្រើន ព្រម​ទាំង​បើក​ឱកាស​ទៅ​ដល់​អតិថិជន​របស់​ចក្រភព​អង់គ្លេស បាន​ជាវផលិត​ផល​ល្អៗ​ពី​ប្រទេស​កម្ពុជា។