---
layout: post
code: "ART2411110906IXYLNO"
origin_url: "https://www.postkhmer.com/national/2024-11-11-1559-260651"
image: "https://github.com/user-attachments/assets/c2b36388-8adf-40fb-991e-3f8d774d2c43"
title: "កិច្ចសហការរួមគ្នាពីភាគីពាក់ព័ន្ធ នឹងជួយបន្តធ្វើឱ្យចំនួនផ្សោតកើនឡើង និង​ធានា​ការរស់រានមានជីវិតយូរអង្វែង"
description: "​​កិច្ចសហការរួមគ្នាពីភាគីពាក់ព័ន្ធ នឹងជួយបន្តធ្វើឱ្យចំនួនផ្សោតកើនឡើង និង​ធានា​ការរស់រានមានជីវិតយូរអង្វែង ​"
category: "NATIONAL"
language: "km"
date: 2024-11-11T09:09:58.043Z
---

# កិច្ចសហការរួមគ្នាពីភាគីពាក់ព័ន្ធ នឹងជួយបន្តធ្វើឱ្យចំនួនផ្សោតកើនឡើង និង​ធានា​ការរស់រានមានជីវិតយូរអង្វែង

![](https://github.com/user-attachments/assets/8efce78e-8cd1-4c5d-8c13-356cc4e6e4c1)

កូនផ្សោតទី៩ ដែលបានកើតនៅក្នុងឆ្នាំ ២០២៤ ដែលជាអត្រាកំណើតច្រើនមិនធ្លាប់មាន បើគិតចាប់តាំងពីឆ្នាំ ២០២១មក។ រូបថត Lor Kimsan/WWF-Cambodia

**ភ្នំពេញៈ**អង្គការWWF-កម្ពុជាបានសំដែងការជឿជាក់យ៉ាងមុតមាំថា កិច្ចសហការពីភាគីពាក់ព័ន្ធទាំងអស់ ដែលរួមទាំង​ស្ថាប័ន​បច្ចេក​ទេសផងនោះ នឹងបន្តធានាដល់ការរស់រានមានជីវិតយូរអង្វែងទៅមុខទៀត ក៏ដូចជាធ្វើឱ្យមាន​កំ​ណើន​នៃ​ចំនួន​សត្វ​ផ្សោ​ត​ក្នុង​ទ​ន្លេ​មេគង្គផងដែរ។

ការលើកឡើងនេះត្រូវបានធ្វើឡើង បន្ទាប់ពីចំនួនកើតកូនថ្មីរបស់សត្វផ្សោត​បានកើនឡើងរហូតដល់ទៅ៩​ក្នុង​រយៈ​ពេលតែ១១ខែ នៃឆ្នាំ២០២៤នេះ ដែលជាអត្រាកំណើតច្រើនបំផុតពុំធ្លាប់មានទេ បើគិតចាប់​តាំងពី​ឆ្នាំ ២០២១មក។ 

កូនផ្សោត ដែលកើតថ្មីមួយក្បាលនោះ ត្រូវបានប្រទះឃើញ ដោយក្រុមការងារស្រាវជ្រាវ នៃរដ្ឋបាលជល​ផល និង​អង្គការ​WWF-កម្ពុជា នាថ្ងៃទី៨ ខែវិច្ឆិកា នៅអន្លង់កាំពី ស្ថិតក្នុងភូមិជ្រោយបន្ទាយ ឃុំសំបុក ស្រុកចិត្របុរី ខេត្តក្រចេះ។ នេះ​បើ​យោង​តាម​ ក្រសួងកសិកម្ម រុក្ខាប្រមាញ់ និងនេសាទ។

ក្រសួងបានប្រកាស ស្វាគមន៍ចំពោះកូនផ្សោតថ្មីនេះ ដោយសរសេរថា៖«កូនផ្សោតនេះ មានសុខភាពល្អ​ប្រ​សើរ និង​ស្ថិត​ក្នុងហ្វូងផ្សោតធំៗចំនួន ២ទៀត។ នេះគឺជាកូនផ្សោតទី៩ ដែលបានកើតនៅក្នុងឆ្នាំ ២០២៤ ជា​អត្រាកំ​ណើត​ច្រើន​ពុំធ្លាប់មានទេ បើគិតចាប់តាំងពីឆ្នាំ ២០២១មក»។ 

ក្រសួងបានឱ្យដឹងថា នៅឆ្នាំ២០២១ កម្ពុជាមានកូនផ្សោតកើតថ្មីចំនួន ៦ក្បាល ប៉ុន្តែផ្សោតបានស្លាប់ចំនួន​៩​ក្បាល។ នៅ​ឆ្នាំ២០២២ ផ្សោតបានកើតថ្មីមានចំនួន ៦ក្បាល និងស្លាប់ទៅវិញចំនួន ១១ក្បាល។ 

ចំណែកនៅ​ឆ្នាំ២០២៣ មាន​ផ្សោត​កើត​ចំនួន ៨ក្បាល និងស្លាប់ចំនួន៥ក្បាល ហើយនៅ​ឆ្នាំ២០២៤ គិតត្រឹមដើមខែវិច្ឆិកា ផ្សោតកើតមានចំនួន ៩​ក្បាល ​និងស្លាប់ទៅវិញចំនួន តែ៣ក្បាលប៉ុណ្ណោះ។

ប្រមុខរដ្ឋាភិបាលក៏បានសំដែងការស្វាគមន៍ចំពោះវត្តមាន និងកំណត់ត្រាថ្មី ដែលមិនធ្លាប់មាន នៅក្នុងរយៈ​ពេល៤ ឆ្នាំចុង​ក្រោយនេះផងដែរ។ នេះបាននាំឱ្យចំនួនផ្សោតទឹកសាបកម្ពុជាមានសរុបចំនួន១០៥ក្បាល នៅ​ក្នុង​ដែន​ទឹក​ទ​ន្លេ​មេគ​ង្គ​រ​បស់កម្ពុជា គិតត្រឹមដើមខែវិច្ឆិកា ឆ្នាំ២០២៤នេះ។

បណ្តាញទំនាក់ទំនងសង្គមរបស់លោកនាយករដ្ឋមន្រ្តីហ៊ុន ម៉ាណែត​បានសរសេរថា៖«​នេះជាលទ្ធផល​នៃ​កិច្ច​ខិត​ខំប្រឹ​ង​ប្រែងរបស់អាជ្ញាធរ និងប្រជាពលរដ្ឋក្នុងកិច្ចការអភិរក្សជីវចម្រុះ និងការពារធនធានជលផល ដែល​ជាធន​ធាន​កម្រ​របស់​ជាតិដ៏មានតម្លៃ»។  
​​  
នាយកប្រចាំប្រទេសរបស់អង្គការWWF-កម្ពុជា លោក Arun Muttrejaបានលើកឡើងថា ការកើន​ឡើង​រហូត​ដល់ទៅ​៩​ក្បាល​ នៃ​ចំនួនកូនផ្សោតក្នុងឆ្នាំនេះ គឺដោយសារ​តែ​មានការ​ឃ្លាំមើល ក៏ដូចជាតាមដានជាប្រចាំ ​ដោយ​ក្រុម​អ្នក​ស្រាវជ្រាវ​របស់​រដ្ឋបាល​ជលផល នៃក្រសួងកសិកម្ម និងអង្គការWWF-កម្ពុជា ជាពិសេស​ក្នុង​រដូវ​បង្កាត់​ពូជ​ផ្សោត​នៅ​ចុង និង​ដើមឆ្នាំ​។

លោកបន្តថា ការរស់រានមានជីវិតរបស់កូន​សត្វ​ផ្សោត គឺពឹងផ្អែកយ៉ាងខ្លាំងទៅលើការការពារ និង​ឃ្លាំមើល ប្រកប​ដោយ​ប្រសិទ្ធ​ភាពរបស់ ​ឆ្មាំ​ទន្លេ និងអ្នកស្រាវជ្រាវមកពីរដ្ឋបាលជលផល សហគមន៍ និងអង្គការ​WWF- កម្ពុជា ដែលត្រូវបានគាំទ្រដោយក្រសួងកសិកម្ម អាជ្ញាធរខេត្ត និងជំនួយហិរញ្ញវត្ថុ និង​បច្ចេក​ទេស​ពី​អង្គការ WWF-កម្ពុជា។

លោកបានលើកឡើងថា ការបន្តយកចិត្តទុកដាក់ពីរដ្ឋាភិបាល ដែលទទួល​ស្គាល់សត្វផ្សោតជា​សម្បត្តិធម្ម​ជាតិមាន​ជីវិត គឺជារឿងចាំបាច់។ ក្រសួងកសិកម្ម និង WWF-កម្ពុជា នៅតែប្តេជ្ញាចិត្តចំពោះ​កិច្ចខិត​ខំ​ប្រឹង​ប្រែង ដែលរួមមានការងារនៅទីវាល និង​ការបន្ត​ការពារសត្វផ្សោតដោយឆ្មាំទន្លេមេគង្គ។​ 

ការប្តេជ្ញាចិត្ត​នេះក៏​ត្រូវ​បានឆ្លុះបញ្ចាំងផងដែរនៅក្នុង MoU ដែលបានចុះហត្ថលេខានាពេលថ្មីៗនេះរវាងអង្គការWWF-កម្ពុជា និង ក្រសួងកសិកម្ម ក្នុងគោលបំណងពង្រឹងការការពារសត្វផ្សោត។

លោកមានប្រសាសន៍ថា៖«យើងជឿជាក់យ៉ាងមុតមាំថា កិច្ចសហការពីភាគីពាក់ព័ន្ធទាំងអស់ រួម​ទាំង​ស្ថាប័ន​បច្ចេកទេស នឹងបន្តធានាដល់ការរស់រានមានជីវិតយូរអង្វែង និងកំណើននៃចំនួនសត្វ​ផ្សោតក្នុង​ទន្លេ​មេ​គង្គ​»។

WWF-កម្ពុជាបានអំពាវនាវឱ្យមានការចូលរួមយ៉ាងសកម្មក្នុងការការពារសត្វផ្សោត ជាពិសេសពី​សហ​គ​មន៍​មូលដ្ឋាន ព្រោះការអភិរក្សប្រភេទសត្វជិតផុតពូជអាចជោគជ័យបាន លុះត្រាតែមានការចូល​រួមពី​អ្នករស់​នៅក្នុងជម្រករបស់សត្វផ្សោត។

ផ្សោត​ញីជំទង់១​ក្បាល បាន​ស្លាប់​ ក្នុង​ភូមិ​ជ្រោយ​បន្ទាយ ឃុំ​ជ្រោយបន្ទាយ  ស្រុក ព្រែកប្រសព្វ ខេត្ត​ក្រចេះ ដោយ​ជាប់​នឹង​មង​នេសាទ​ កាលពី ខែ​សីហាកន្លងមក។ នេះការស្លាប់ចុងក្រោយ គិតត្រឹមដើមខែវិច្ឆិកា ឆ្នាំ​២០២៤នេះ៕