---
layout: post
code: "ART2411040656GYV0ES"
origin_url: "https://www.postkhmer.com/business/2024-11-4-1351-260594"
image: "https://github.com/user-attachments/assets/9325abb4-bbad-4b7b-9a4d-27ae29bb02b6"
title: "កម្ពុជា​ចុះ MoU ជាមួយ​ MUSA ដើម្បី​ពង្រីក​ទីផ្សារ​នាំ​ចេញ​ទំនិញ​ទៅ​ម៉ាកាវ និង​ហុងកុង"
description: "​​កម្ពុជា​ចុះ MoU ជាមួយ​ MUSA ដើម្បី​ពង្រីក​ទីផ្សារ​នាំ​ចេញ​ទំនិញ​ទៅ​ម៉ាកាវ និង​ហុងកុង​"
category: "BUSINESS"
language: "km"
date: 2024-11-04T07:00:31.432Z
---

# កម្ពុជា​ចុះ MoU ជាមួយ​ MUSA ដើម្បី​ពង្រីក​ទីផ្សារ​នាំ​ចេញ​ទំនិញ​ទៅ​ម៉ាកាវ និង​ហុងកុង

![](https://github.com/user-attachments/assets/282c1a0f-d6c6-47fd-81d5-d225d06e7b1f)

លោក លឹម ឡោកពិសេដ្ឋ(ឆ្វេង) ចុះ​ MoU ជា​មួយ​លោក Kit Heng Lei នាយក​ប្រតិបត្តិ​សមាគម​សហព័ន្ធ​អ្នក​ផ្គត់​ផ្គង់​ម៉ាកាវ(MUSA)។ ក្រសួងពាណិជ្ជកម្ម

កម្ពុជា​ បាន​ចុះ​អនុស្សារណៈ​យោគ​យល់​គ្នា​(MoU) ជាមួយ​សមាគម​សហព័ន្ធ​អ្នក​ផ្តត់ផ្គង់​ម៉ាកាវ (MUSA) ក្នុង​គោល​បំណង​ដើម្បី​ជំរុញ​ការ​ផ្សារភ្ជាប់​ទំនាក់ទំនង​ទីផ្សារ​ដៃគូ​វិនិយោគ និង​ពង្រីក​ទំហំ​ពាណិជ្ជកម្ម​ទ្វេភាគី​ជាមួយ​គ្នា​ឱ្យ​កាន់​តែ​ប្រសើរ ខណៈ MUSA គឺ​ជា​បណ្តាញ​ចែកចាយ និង​ផ្គត់ផ្គង់​ទំនិញ​ធំ​មួយ​នៅក្នុង​ទីក្រុង​ម៉ាកាវ និង​ហុងកុង។

MoU នេះ​ត្រូវ​បាន​ធ្វើ​ឡើង​នៅ​ទីក្រុង​ម៉ាកាវ កាល​ពី​សប្តាហ៍​មុន​រវាង​លោក លឹម ឡោកពិសិដ្ឋ រដ្ឋ​លេខាធិការ​ក្រសួង​ពាណិជ្ជកម្ម ជាមួយ​នឹង​លោក Kit Heng Lei នាយក​ប្រតិបត្តិ​សមាគម​សហព័ន្ធ​អ្នក​ផ្គត់​ផ្គង់​ម៉ាកាវ(MUSA) ដោយ​មានការចូល​រួម​ពី​សំណាក់​លោក Gao Kaixian ប្រធាន​ក្រុម​ប្រឹក្សា​នីតិបញ្ញាតិ្ត និង​លោក Dong Wei តំណាង​ការិយាល័យ​ទំនាក់​ទំនង​សេដ្ឋកិច្ច​នៃ​រដ្ឋបាល​កណ្តាល​រដ្ឋបាល​ពិសេស​ម៉ាកាវ។

ក្រសួង​ពាណិជ្ជ​កម្ម បាន​ឱ្យ​ដឹង​ថា MoU នេះ​គឺ​ដើម្បី​ភ្ជាប់​ទំនាក់ទំនង​ជាមួយ​ទីផ្សារ​ដៃគូ​ដ៏មាន​សក្តានុពល​មួយក្នុង​ទីក្រុងម៉ាកាវ និង​ហុងកុង។ MUSA គឺ​ជា​អ្នក​ផ្គត់ផ្គង់​ផលិតផល​ជាច្រើន​ប្រភេទ​ចូល​ទៅ​ទីផ្សារ​ទំនើប​តូច-​ធំ ភោជនីយ​ដ្ឋាន សណ្ឋាគារ និង​រីហ្សត ប្រមាណ​ជាង ១០០០ កន្លែង​នៅ​ទូទាំង​ទីក្រុង​ម៉ាកាវ និង​ហុងកុង។ បច្ចុប្បន្ន MUSA ​មាន​ក្រុមហ៊ុន​ជា​សមាជិក​ជិត​ ៣០០ ដែល​ជា​អ្នក​ផ្គត់ផ្គង់​ចែក​ចាយ​កសិផល និង​ម្ហូប​អាហារ។

លោក ឡោ វិចិត្រ អនុ​ប្រធាន​សមាគម​ពាណិជ្ជកម្ម​កម្ពុជា-ចិន បាន​ប្រាប់​ភ្នំពេញប៉ុស្តិ៍​ក្នុង​ថ្ងៃ​ទី​០៤ ខែ​វិច្ឆិកា​ថា ទោះ​វិនិយោគិន​ប្រទេស​ណាក៏​ដោយ ឱ្យ​តែ​កម្ពុជា​អាច​ទាក់​ទាញ​ពួក​គេ​ចូល​មក​វិនិយោគ​ផ្ទាល់ ឬ​បញ្ជា​ទិញ​ទំនិញ​​ គឺ​សុទ្ធតែ​ល្អ។ 

លោក​បន្ត​ថា តំបន់​រដ្ឋបាល​ពិសេស​ម៉ាកាវ គឺ​ជា​ទីក្រុង​ដែល​មាន​ប្រភព​ចំណូល​​ជាង​ ៩០​ ភាគរយ​បាន​ពី​វិស័យ​ល្បែង​(Gambling) ដូច្នេះ​វា​ជា​ឱកាស​សម្រាប់​កម្ពុជា​ក្នុង​ការ​​​នាំ​យក​ផលិត​ផល​របស់​ខ្លួន ជា​ពិសេស​ផលិត​ផល​កសិកម្ម និង​ចំណី​អាហារ​​ទៅ​កាន់​ទីផ្សារម៉ាកាវ និង​ហុងកុង។

លោក​បាន​ថ្លែង​ថា៖​«រដ្ឋាភិបាល​កម្ពុជា​តែង​ខិតខំ​​ពង្រីក​មធ្យោបាយ​នានា​ដើម្បី​ជំរុញ​កិច្ច​សហ​ប្រតិបត្តិការ​ផ្នែក​ពាណិជ្ជកម្ម ជាមួយ​បណ្តា​ប្រទេស​នានា​លើ​ពិភពលោកក្នុង​ន័យ​​ជំរុញ​ឱ្យ​ផលិត​ផល​កម្ពុជា បាន​​បង្ហាញ​វត្តមាន​កាន់​តែ​ច្រើន​នៅ​គ្រប់​ប្រទេស​លើ​ពិភពលោក»។

លោក​លើក​ឡើង​ទៀត​ថា ការ​បង្កើន​កិច្ច​សហ​ប្រតិបត្តិការ​ជា​មួយ​ប្រទេស​/ដែនដី​កាន់​តែ​ច្រើន គឺ​មិន​ត្រឹម​តែ​ក្នុង​ន័យ​នយោ​បាយ និង​សេដ្ឋកិច្ច​ប៉ុណ្ណោះ​ទេ ប៉ុន្តែ​វា​ក៏​នឹង​ជួយ​ឱ្យ​កម្ពុជា​ក៏​អាច​ទាក់​ទាញ​អ្នក​វិនិយោគ និង​ទទួល​បាន​បច្ចេក​វិទ្យាថ្មីៗ​ពី​បណ្តា​ប្រទេស​ក្រៅ​ប្រទេស​ផងដែរ។

លោក​ប្រាប់​ទៀតថា ការ​បង្កើ​ន​កិច្ច​សហ​ប្រតិបត្តិការ​ជា​មួយ​រដ្ឋបាល​ទីក្រុង​ម៉ាកាវ ក៏​អាច​ជួយ​ឱ្យ​កម្ពុជា​រៀនសូត្រ​ពី​ការ​រៀបចំ​គោល​នយោបាយ​របស់​រដ្ឋាភិបាល​ក្រុង​ម៉ាកាវ ដើម្បី​ជំរុញ​ឱ្យ​អត្រា​កំណើន​សេដ្ឋកិច្ច​​​របស់ខ្លួន​ឱ្យ​កាន់​តែ​ល្អ ខណៈ​ទីក្រុង​ម៉ាកាវ ​ត្រូវ​បាន​គេ​ចាត់​ទុក​ថា មាន​អត្រា​កំណើន​សេដ្ឋកិច្ច​ខ្ពស់​ជាង​គេ​លើ​ពិភពលោក​ក្នុង​ឆ្នាំ ២០២៤ នេះ​។​

យោង​តាម​គេហទំព័រ Seasia Stats ក្នុង​ឆ្នាំ​២០២៤ កំណើន​សេដ្ឋកិច្ច​ម៉ាកាវ​ត្រូវ​បាន​ព្យាករណ៍​ថា នឹង​ស្ថិត​ក្នុង​អត្រា ២៧,២ ភាគរយ​ដែល​ជា​អត្រា​កំណើន​ខ្ពស់​ជាង​គេ​ក្នុង​ទ្វីប​អាស៊ី។ កម្ពុជា​ស្ថិត​នៅលេខ ៣ ជាមួយ​នឹង​អត្រា​កំណើន ៦,១ ភាគរយ​តាម​ពី​ក្រោយ​ប្រទេស​ឥណ្ឌា ដែល​មាន​ចំនួន ៦,៣ ភាគរយ។

នៅ​ក្នុង​សិក្ខា​សាលា​ស្តីពី​«បច្ចុប្បន្ន​ភាព​នៃ​និង​កិច្ច​ព្រមព្រៀង​ភាព​ជាដៃគូ​សេដ្ឋកិច្ច​គ្រប់​ជ្រុង​ជ្រោយ​ក្នុង​តំបន់(RCEP) និង​កិច្ច​ព្រមព្រៀង​ពាណិជ្ជកម្ម​សេរី​កម្ពុជា-​ចិន» ដែល​រៀបចំ​នៅ​រាជធានី​ភ្នំពេញ កាល​ពី​ថ្ងៃ​ទី​២៨ ខែ​កុម្ភៈ ឆ្នាំ​២០២៤ លោកស្រី ខា ឡេង រដ្ឋលេខាធិការ​ក្រសួង​ពាណិជ្ជ​កម្ម បាន​អំពាវនាវ​ឱ្យ​វិនិយោគិន​ជាតិ និង​អន្តរជាតិ ជា​ពិសេស​វិនិយោគិន​ចិន​ហុងកុង និង​ម៉ាកាវ ឱ្យ​ងាក​មក​ចាប់​យក​កាលានុវត្ត​ភាព​លើ​ការ​បណ្ដាក់ទុន​ធ្វើ​ពាណិជ្ជកម្ម និង​ការ​វិនិយោគថ្មីៗ​នៅ​កម្ពុជា​ឱ្យ​​បាន​កាន់​តែ​សកម្ម។ 

កម្ពុជា គឺ​ជា​ទីតាំង​ពោរពេញ​ដោយ​សក្តានុពល​មួយ​ក្នុង​តំបន់​អាស៊ាន​ដែល​មានទី​ផ្សារបើក​ចំហរ​យ៉ាង​ធំទូលាយ ទទួល​ស្វាគមន៍​រាល់​ទំនាក់ទំនង​ពាណិជ្ជ​កម្ម ការ​វិនិយោគ និងជា​ពិសេស​ត្រៀម​ខ្លួន​រួច​ស្រេច ក្នុង​ការ​ចាប់​យក​នូវ​បច្ចេកវិទ្យា​ឌីជីថល​ថ្មីៗ​ក្នុង​ស្រប​តាមយុទ្ធសាស្ត្រ​បញ្ចកោណ-​ដំណាក់​កាលទី១ របស់​រាជ​រដ្ឋាភិបាល​កម្ពុជា ដោយ​កំណត់​យក​អាទិភាព​គន្លឹះ​ចំនួន ០៥ រួម​មាន៖ មនុស្ស ផ្លូវ ទឹក ភ្លើង និង​បច្ចេកវិទ្យា ដើម្បី​ជំរុញ​ការ​អភិវឌ្ឍ ប្រកប​ដោយ​ចីរភាព៕