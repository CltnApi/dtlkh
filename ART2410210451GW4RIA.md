---
layout: post
code: "ART2410210451GW4RIA"
origin_url: "https://www.postkhmer.com/business/2024-10-18-1733-260493"
image: "https://github.com/user-attachments/assets/251e16f9-e14f-4ca6-9607-324422c59051"
title: "Cambodia Angkor Air មាន​គម្រោង​​​បន្ថែម​ជើង​ហោះហើរ​ត្រង់​រវាង​ទីក្រុងធំ​នៅ​​ប្រទេសចិន-កម្ពុជា នៅ​ឆ្នាំក្រោយ"
description: "​​Cambodia Angkor Air មាន​គម្រោង​​​បន្ថែម​ជើង​ហោះហើរ​ត្រង់​រវាង​ទីក្រុងធំ​នៅ​​ប្រទេសចិន-កម្ពុជា នៅ​ឆ្នាំក្រោយ​"
category: "BUSINESS"
language: "km"
date: 2024-10-29T07:45:10.063Z
---

# Cambodia Angkor Air មាន​គម្រោង​​​បន្ថែម​ជើង​ហោះហើរ​ត្រង់​រវាង​ទីក្រុងធំ​នៅ​​ប្រទេសចិន-កម្ពុជា នៅ​ឆ្នាំក្រោយ

![](https://github.com/user-attachments/assets/c069a616-7b34-4783-9e24-32ea1e1a88fe)

ការ​ចុះ​ចត​របស់​ជើងហោះហើរ​នៃក្រុមហ៊ុន Cambodia Angkor Air ​ក្នុង​ព្រលានយន្តហោះអន្តរជាតិ​ភ្នំពេញ។ ភ្នំពេញប៉ុស្តិ៍

ផ្នែក​ឯកជន​កម្ពុជា​មាន​សុទិដ្ឋិនិយម​ថា ផែនការ​របស់​ក្រុមហ៊ុន​អាកាសចរណ៍​កម្ពុជា Cambodia Angkor Air ដែល​គ្រោង​បង្កើន និង​បន្ថែម​ជើង​ហោះហើរ​ត្រង់​រវាង​ទីក្រុងធំ​នានាៗ​របស់​ប្រទេសចិន ជាមួយ​ទីក្រុង​សំខាន់ៗ​របស់​កម្ពុជា នឹង​ជួយ​ឱ្យ​កម្ពុជា​ទទួល​បាន​ផល​វិជ្ជមាន​ច្រើន​ទាំង​វិស័យ​ទេសចរណ៍ ការ​ផ្លាស់ប្តូរ​ទំនិញ ព្រម​ទាំង​កំណើន​នៃ​ការ​បណ្តាក់​ទុន​របស់​ចិន​នៅ​កម្ពុជា​ផងដែរ។

នាយក​ប្រតិបត្តិ​ក្រុមហ៊ុន Cambodia Angkor Air លោក Zhan David នៅ​ក្នុង​ជំនួប​ជាមួយ​លោក ហួត ហាក់ រដ្ឋមន្ត្រី​ក្រសួង​ទេសចរណ៍ កាល​ពី​រសៀល​ថ្ងៃទី​១៦ ខែ​តុលា នា​ទីស្តីការ​ក្រសួង​ទេសចរណ៍ បាន​លើក​ឡើង​ថា នៅ​ឆ្នាំ​២០២៥ ខាង​មុខ ក្រុមហ៊ុន​ Cambodia Angkor Air គ្រោង​នឹង​បង្កើន និង​បន្ថែម​ជើង​ហោះហើរ​ត្រង់​រវាង​ទីក្រុង​ធំនានាៗ​នៅ​ប្រទេស​ចិន​ជាមួយ​កម្ពុជា ហើយ​ក្រុមហ៊ុន​ក៏​នឹង​បង្កើន​ជើង​ហោះហើរ​ក្នុង​ស្រុក​ផង​ដែរ​ ដើម្បី​ចូលរួម​ចំណែក​អភិវឌ្ឍ​វិស័យ​ទេសចរណ៍​កម្ពុជា តាម​រយៈ​ការ​ផ្តល់​នូវ​ភាព​ងាយ​ស្រួល​ក្នុង​ការ​ធ្វើ​ដំណើរ​ដល់​ភ្ញៀវ​ទេសចរ​បរទេស ពិសេស​ជន​ជាតិ​ចិន​មក​ប្រទេស​កម្ពុជា។

តាម​រយៈ​ជំនួប​ខាងលើ លោក Zhan David ក៏​បាន​សន្យា​នឹង​ជួយ​បន្ត​ផ្សព្វផ្សាយ​ពី​សក្តានុពល​ទេសចរណ៍​ប្រទេស​កម្ពុជា ទៅ​ដល់​ប្រជាជន​ចិន​ឱ្យ​បាន​ទូលំទូលាយ និង​ក៏​មាន​ផែនការ​រៀបចំ​វេទិកា​ជំនួប​ធុរកិច្ច​រវាង​វិនិយោគិន​ចិន ដើម្បី​ទាក់​ទាញ​វិនិយោគ​បន្ថែម​ពី​ប្រទេស​ចិន​មក​កម្ពុជា។

ទិន្នន័យ​ក្រសួង​ទេសចរណ៍ ​បង្ហាញ​ថា ចន្លោះ​ពី​ខែ​មករា ដល់​ខែ​កក្កដា ឆ្នាំ ​២០២៤ កម្ពុជា​ទទួល​បាន​ភ្ញៀវ​បរទេស​សរុប ៣ ៧៤២ ២៣០ ​នាក់កើន​ឡើង ២៣,២​ ភាគរយ​ធៀប​នឹង​​រយៈ​ពេល​ដូចគ្នា​ឆ្នាំ​ ២០២៣។​ ក្នុង​ចំណោម​ភ្ញៀវ​ខាង​លើ គឺ​ភ្ញៀវ​មក​ពី​ប្រទេស​ចិន មាន​ចំនួន ៥៣៨ ៨៣៤ នាក់ កើន​ឡើង ៤៧,៧ភាគរយបើ​ធៀប​នឹង​រយៈ​ពេល​ដូចគ្នា​ក្នុង​ឆ្នាំ​២០២៣។

ប្រធាន​សមាគម​មគ្គុទេសក៍​ទេសចរណ៍​ភាសា​ចិន​កម្ពុជា​លោក អនហេង សុភ័ក្រ្ត បាន​ប្រាប់​ភ្នំពេញ​ប៉ុស្តិ៍​ក្នុង​ថ្ងៃ​ទី​១៨ ខែ​តុលា​ថា ជនជាតិ​ចិន​ត្រូវ​បាន​ចាត់​ទុក​ជា​ភ្ញៀវ​ទេសចរ​សក្តានុពល​មួយ​ក្នុង​វិស័យ​ទេសចរណ៍​កម្ពុជា ដោយចំនួន​ភ្ញៀវ​ទេសចរ​ចិន​ដែល​មក​កម្សាន្ត​នៅ​កម្ពុជា​បាន​កើន​ឡើង​ជា​បន្ត​បន្ទាប់ បើ​ទោះបី​មិន​ទាន់​មាន​ចំនួន​ច្រើន​ដូច​កាល​ពី​មុន​ការ​រីករាលដាល​ជំងឺកូ​វីដ ១៩។ ការ​បង្កើន​ចំនួន​ជើង​ហោះហើរ ឬ​គោលដៅ​ចុះចត​ថ្មី គឺ​ជា​យុទ្ធសាស្រ្ត​ដ៏​សំខាន់​ក្នុង​ការ​បង្ក​ភាព​ងាយ​ស្រួល ឬ​ទាក់​ទាញ​ជន​បរទេស​ឱ្យ​ចូល​មក​ទស្សនា​កម្ពុជាកាន់​តែ​ច្រើន។

![](https://pppkhmer.sgp1.cdn.digitaloceanspaces.com/image/main/202410/18_10_2024_photo_2024_10_18_13_44_21_2_.jpg)

ជំនួបពិភាក្សា​​រវាង​លោក ហួត ហាក់ រដ្ឋមន្ត្រី​ក្រសួង​ទេសចរណ៍(ស្តាំ) ជាមួយ​លោក Zhan David នាយកប្រតិបត្តិក្រុមហ៊ុន Cambodia Angkor Air។ ក្រសួងទេសចរណ៍

លោក​ប្រាប់​ទៀត​ថា ជាទូទៅ​ភ្ញៀវ​ទេសចរ​ចិន​ មក​ស្នាក់នៅ​កម្ពុជា​ចន្លោះ​ពី ៥-៨​ថ្ងៃ​ ហើយ​តំបន់​ទេសចរណ៍​ដែល​ជា​គោលដៅ​សំខាន់​សម្រាប់​ភ្ញៀវ​ទេសចរ​ចិន គឺ​តំបន់​ប្រាសាទ​បុរាណ​ក្នុង​ខេត្ត​សៀមរាប រាជធានី​ភ្នំពេញ​ និង​ខេត្ត​ព្រះសីហនុ។

លោក​ថ្លែង​ថា៖​«​នាម​ជា​អ្នក​នៅ​ក្នុង​វិស័យ​ទេសចរណ៍​ ​ខ្ញុំ​សូម​សម្តែង​ការ​គាំទ្រ​ និង​រីករាយ​គាំទ្រ​ចំពោះ​ផែនការ​បង្កើន​ជើង​ហោះហើរ​របស់​ក្រុមហ៊ុន Cambodia Angkor Air ទៅ​កាន់​ទី​ក្រុង​សំខាន់ៗ​របស់​ប្រទេស​ចិន ព្រោះ​នៅពេល​មាន​ជើង​ហោះហើរ​កាន់​តែ​ច្រើន​ វា​នឹង​ផ្តល់​ភាព​ងាយ​ស្រួល ​និង​ទាក់​ទាញ​ភ្ញៀវ​ទេសចរចិន​ឱ្យ​មក​កម្សាន្ត​កម្ពុជា​កាន់​តែ​ច្រើន»។

ចំនួន​ទឹក​ប្រាក់​នៃ​ការ​ធ្វើ​ពាណិជ្ជកម្ម​ទំនិញ​រវាង​ប្រទេស​កម្ពុជា​-​ចិន ដែល​កត់​ត្រា​ដោយ​អគ្គ​នាយកដ្ឋាន​គយ និង​រដ្ឋាករ​កម្ពុជា(GDCE) ឱ្យ​ដឹង​ថា ចាប់​ខែ​មករា ដល់​ដំណាច់​ខែ​កញ្ញា ឆ្នាំ ​២០២៤ ការ​ផ្លាស់ប្តូរ​ទំនិញ​រវាង​ប្រទេស​ទាំង ២ គឺមាន​ចំនួន​សរុប ១១,១៥ ពាន់​លាន​ដុល្លារ កើន​ឡើង ២២,៥ ​ភាគរយ​បើ​ធៀប​នឹង​រយៈ​ពេល​ដូចគ្នា​ក្នុង​ឆ្នាំ ​២០២៣ ដែល​មាន​ចំនួន​ ៩,១ ពាន់​លាន​ដុល្លារ​។

ក្នុង​ចំនួន​នេះ គឺ​ទំនិញ​កម្ពុជា​នាំ​ទៅ​ប្រទេស​ចិន​ចំនួន ១,២៨ ពាន់​លាន​ដុល្លារ កើន​ ២០,៨ ភាគរយ ចំណែក​ទំនិញ​ចិន​នាំ​មក​កម្ពុជា ៩,៨៧​ ពាន់​លាន​ដុល្លារ កើន​ឡើង ២២,៧ ​ភាគរយ។

អនុ​ប្រធាន​សមាគម​ពាណិជ្ជកម្ម​កម្ពុជា​-ចិន លោក ឡោ វិចិត្រ(Lor Vichet, vice-president of the Cambodia Chinese Commerce Association (CCCA) ក្នុង​ថ្ងៃ​ទី​១៨ ខែ​តុលា បាន​ប្រាប់​ថា បច្ចុប្បន្ន​ប្រទេស​ចិន​គឺ​ជា​មជ្ឈមណ្ឌល​ផលិត និង​កែច្នៃ​វត្ថុធាតុ​ដើម/​ផលិត​ផល​សម្រេច​ជា​ច្រើន​ដែល​កំពុង​ចរាចរណ៍​នៅ​ពាស​ពេញ​ពិភពលោក​។ ការ​ពង្រីក​ជើង​ហោះហើរ នឹង​ផ្តល់ជម្រើស​កាន់​តែ​ច្រើន​ទៅ​ដល់​ភ្ញៀវ​ទេសចរ និង​អ្នក​វិនិយោគ​ចិន ឱ្យមក​ស្វែង​យល់​ពី​ឱកាស​បណ្តាក់​ទុន​នៅ​កម្ពុជា​កាន់​តែ​ច្រើន។ ការ​ស្គាល់​ពី​កម្ពុជា និង​នាំ​ឱ្យ​ពួក​គេ​មក​វិនិយោគ​កាន់​តែ​ច្រើន។

លោក​បន្ត​ថា តាម​រយៈ​នេះ​វា​ក៏​អាច​ជួយ​ឱ្យ​អ្នក​វិនិយោគ​កម្ពុជា​អាច​ទៅ​ស្វែង​រក​ដៃគូ​វិនិយោគ ឬ​ទីតាំង​ផលិត​ទំនិញ​ ឬ​វត្ថុធាតុ​ដើម/​គ្រឿង​ផ្សំ ដែល​មាន​គុណភាព​ល្អ និង​តម្លៃ​សមរម្យ​ យក​មក​បំពេញ​តម្រូវ​ការ​នៅ​កម្ពុជា ក៏​ចូល​ជា​យក​ទៅ​កែច្នៃ​បន្ត​សម្រាប់​នាំ​ចេញ​ទៅ​លក់​នៅ​ក្រៅ​ប្រទេស។

លោក​បាន​អះអាង​ថា៖​«តាមរយៈ​ការ​ធ្វើ​ដំណើរ​(ទោះ​ក្នុង​ន័យ​ទេសចរណ៍) នឹង​ជួយ​ឱ្យ​ប្រជាជន រួម​ទាំង​អ្នក​វិនិយោគ​ចិន អាច​មើល​ឃើញ​ពី​តម្រូវការ​របស់​ប្រជាជន​កម្ពុជា​ចំពោះ​ផលិតផល​ដែល​ជា​តម្រូវ​ការ​ក្នុង​ស្រុក ឬ​នាំ​ចេញ​ទៅ​ទីផ្សារ​អន្តរ​ជាតិ ដូច្នេះ​វា​អាច​ជួយ​លើក​ទឹកចិត្ត​ពួក​គេ​ឱ្យ​មក​សិក្សា ឬ​​បើក​រោងចក្រ​/សហគ្រាស​ផលិត​នៅ​ក្នុង​ប្រទេស​កម្ពុជា​តែ​ម្តង​»។​

លោក​បន្ថែម​ថា៖​«​កំណើន​ទំហំ​ពាណិជ្ជ​កម្ម​រវាង​កម្ពុជា-ចិន ក៏​នឹង​មាន​សម្ទុះ​កាន់​តែ​ខ្លាំង​ផង​ដែរ​តាម​រយៈ​ការ​មក​ដល់​របស់​ភ្ញៀវ​ទេសចរ»។