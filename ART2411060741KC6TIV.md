---
layout: post
code: "ART2411060741KC6TIV"
origin_url: "https://www.postkhmer.com/business/2024-11-6-1435-260616"
image: "https://github.com/user-attachments/assets/20298b13-18aa-42c4-9948-784cb2a483c6"
title: "ឥណទាន​ប្រឈម​ហានិភ័យ​លើស​ពី​៣០​ថ្ងៃ និង​ការ​រៀបចំ​ឥណទាន​ឡើង​វិញ នៅ​តែ​បន្ត​កើន​ឡើង"
description: "​​ឥណទាន​ប្រឈម​ហានិភ័យ​លើស​ពី​៣០​ថ្ងៃ និង​ការ​រៀបចំ​ឥណទាន​ឡើង​វិញ នៅ​តែ​បន្ត​កើន​ឡើង​"
category: "BUSINESS"
language: "km"
date: 2024-11-06T07:45:32.259Z
---

# ឥណទាន​ប្រឈម​ហានិភ័យ​លើស​ពី​៣០​ថ្ងៃ និង​ការ​រៀបចំ​ឥណទាន​ឡើង​វិញ នៅ​តែ​បន្ត​កើន​ឡើង

![](https://github.com/user-attachments/assets/f17e65ce-5dd6-4cf1-bc56-d4ed657d608f)

កសិករកំពុងប្រមូលផលស្ពែយកទៅលក់នៅទីផ្សារ។ គ្រឹះស្ថានមីក្រូហិរញ្ញវត្ថុ បានចួលរួមចំណែកយ៉ាងច្រើនក្នុងការផ្តល់ឥណទានទៅដល់ប្រជាកសិករ។ សហការី

ភាពមិន​ច្បាស់​លាស់​នៃ​កំណើន​សេដ្ឋកិច្ច​សកល​ដែល​បណ្តាល​មក​ពី​ជម្លោះ​ភូមិសាស្រ្ត​នយោបាយ និង​សង្គ្រាម​នៅ​ប្រទេស​មួយ​ចំនួន​បាន​បន្ត​ជះ​ឥទ្ធិពលអវិជ្ជមាន​​ដល់​ស្ថានភាព​សេដ្ឋកិច្ច​កម្ពុជា​ ដោយ​ឥណទាន​ប្រឈម​ហានិភ័យ​លើស​ពី​៣០​ថ្ងៃ (PAR 30+) ក្នុង​វិស័យ​មីក្រូហិរញ្ញវត្ថុ​បាន​បន្ត​កើន​ឡើង​ប្រមាណ​ជិត ៣ ភាគរយ​នៅ​ក្នុង​ត្រីមាស​ទី៣ ឆ្នាំ​២០២៤ ​បើ​ធៀប​នឹង​ត្រីមាស​ទី​ ៤ កាល​ពី​ឆ្នាំ​២០២៣។ ជាមួយ​គ្នា​នេះ​ការ​រៀបចំ​ឥណទាន​ឡើង​វិញក៏បាន​កើន​ឡើង​ផងដែរ។

របាយការណ៍​របស់​សមាគម​មីក្រូហិរញ្ញវត្ថុ​កម្ពុជា​(CMA) បាន​បង្ហាញ​ថា ក្នុង​ត្រីមាសទី ៣ ឆ្នាំ​២០២៤ ឥណទាន​ប្រឈម​ហានិភ័យ​លើស​ពី​៣០​ថ្ងៃ​(PAR 30+) ក្នុង​វិស័យ​មីក្រូហិរញ្ញវត្ថុ​កម្ពុជា​ បាន​កើន​ឡើង​ពី ៥,៩ ភាគរយ ក្នុង​ត្រីមាស​ទី៤ ឆ្នាំ​២០២៣ ដល់ ៨,៧​ភាគរយ, ចំណែក​ការរៀបចំ​ឥណទាន​ឡើង​វិញ កើន​ឡើងពី ​២ ភាគរយ ដល់ ៣,៨ ភាគរយ, និង​កម្ចី​ដែល​លុប​ចោល បាន​កើន​ពី ០,៨ ភាគរយ ដល់ ១,២​ភាគរយ។ ក្រៅ​ពី​នេះ ​ផលបត្រ​ឥណទានមាន​កំណើន​ត្រឹម ១ ភាគរយ​ប៉ុណ្ណោះ ដោយ​មាន​កំណើន​ពី ៥១០៣ លាន​ដុល្លារ មក​ដល់ ៥១៥៣ លាន​ដុល្លារ។

CMA បាន​ឱ្យដឹង​ទៀតថា គិត​ត្រឹម​ខែ​សីហា ឆ្នាំ ២០២៤ វិស័យ​មីក្រូ​ហិរញ្ញវត្ថុកម្ពុជា​ មាន​ទ្រព្យ​សកម្ម​ចំនួន ២៥ ទ្រីលានរៀល (ស្មើ​នឹង ៦,២ ប៊ី​លាន​ដុល្លារ​អាមេរិក) ដោយ​បាន​ផ្តល់​ឥណទាន​ជូន​អតិថិជន​ចំនួន ២១,៣ ទ្រីលានរៀល​(​ស្មើ​នឹង ៥,២ ប៊ី​លាន​ដុល្លារ​អាមេរិក) និង​មាន​គណនី​ឥណទាន​ចំនួន ១,៦ លាន​គណនី។

ប្រធាន​ក្រុម​ប្រឹក្សាភិបាល​នៃ​សមាគម​មីក្រូហិរញ្ញវត្ថុ​កម្ពុជា លោកស្រី ឌិត នីតា បាន​លើក​ឡើង​ក្នុង​សន្និសីទ​មីក្រូហិរញ្ញវត្ថុ​ប្រចាំ​ឆ្នាំ​២០២៤ ស្តីពី​និរន្តរភាព និង​បរិយាបន្ន​មីក្រូហិរញ្ញវត្ថុ​៖ «បច្ចុប្បន្ន​ភាព និង​ដំណើរ​វិវឌ្ឍន៍​នៃ​វិស័យ» ដែល​រៀបចំ​នៅ​ខេត្ត​សៀមរាប កាល​ពី​ថ្ងៃ​ទី​៤ ខែ​វិច្ឆិកា ថា បញ្ហា​ប្រឈម​នេះ​នឹង​បង្កើត​ជា​ភាពតាន​តឹង​ផ្នែក​ហិរញ្ញវត្ថុ​សម្រាប់​ប្រជាជន​ក្នុង​សហគមន៍ និង​គ្រឹះស្ថាន​ហិរញ្ញវត្ថុ​ផងដែរ ប្រសិន​បើ​មិន​មាន​ដំណោះ​ស្រាយ ឬ​ការ​គ្រប់​គ្រង​ប្រកប​ដោយ​ភាព​ប្រុង​ប្រយ័ត្ន។

លោកស្រី​បន្ត​ថា នា​ពេល​កន្លង​មក​រាជរដ្ឋាភិបាល​កម្ពុជា និង​ធនាគា​ជាតិ​នៃ​កម្ពុជា បាន​ផ្តល់​ការ​លើក​ទឹក​ចិត្ត និង​សម្រួល​ផ្នែក​បទ​ប្បញ្ញាត្តិ​ផ្សេងៗ ដើម្បី​អាច​ឱ្យ​គ្រឹះស្ថាន​ផ្តល់​នូវ​ការ​រៀបចំ​ឥណទាន​ឡើង​វិញ​ជូន​អតិថជន​ដែល​មាន​បញ្ហា​ផ្នែក​ហិរញ្ញវត្ថុ។ 

ទោះ​យ៉ាង​ណា ការ​នេះ​អាច​ជួយ​ដោះស្រាយ​នូវ​បញ្ហា​ប្រឈម​ក្នុង​រយៈពេល​ខ្លី​ប៉ុណ្ណោះ ប៉ុន្តែ​សម្រាប់​រយៈពេល​វែង គឺ​ទាម​ទារ​ឱ្យ​មាន​ការ​រក្សា​បាន​នូវ​ភាព​គ្រប់គ្រាន់​នៃ​អនុបាត​ដើម​ទុន សន្ទនីយ​ភាព ការ​មាន​ផែនការ​អាជីវកម្ម​ច្បាស់លាស់។

លោកស្រីបាន​ថ្លែង​ថា៖​«​សមាគម​មីក្រូ​ហិរញ្ញវត្ថុ​កម្ពុជា បាន​និង​កំពុង​ធ្វើការ​យ៉ាង​ជិត​ស្និទ្ធ​ជាមួយ​ធនាគា​ជាតិ​កម្ពុជា គ្រឹះស្ថាន​ជា​សមាជិក និង​ភាគី​ដែល​ពាក់ព័ន្ធ​ដើម្បី​ដោះស្រាយ​នូវ​បញ្ហា​ប្រឈម​ទាំង​នេះ សំដៅ​រក្សា​នូវ​និរន្ដរភាព​នៃ​កំណើន​ក្នុង​វិស័យ ប្រកប​ដោយ​តម្លាភាព ទំនួល​ខុសត្រូវ និង​បរិយាបន្ន»។

ក្នុង​នាម​ប្រធាន​ក្រុម​ប្រឹក្សា CMA លោកស្រី នីតា បាន​បញ្ជាក់​ថា ក្នុង​ដំណើរ​ឆ្ពោះ​ទៅមុខ សមាគម​មីក្រូ​ហិរញ្ញវត្ថុ​កម្ពុជា នៅ​តែ​បន្ដ​ខិតខំប្រឹង​ប្រែង​ក្នុង​ការ​រក្សា​នូវ​ស្តង់ដារ​នៃ​កិច្ច​ការពារ​អតិថិជន ចំណេះ​ដឹង​ផ្នែក​ហិរញ្ញវត្ថុ និង​នវានុវត្តន៍។ 

សមាគម​បន្ត​ពង្រឹង​នូវ​ក្រម​ប្រតិបត្តិ​របស់​វិស័យ វិធាន​នៃ​ការផ្តល់​ឥណទាន និង​គោល​ការណ៍​ណែនាំ​ផ្សេងៗ​ដែល​ធានា​បាន​នូវ​ការ​កិច្ច​កាពារ​អតិថិជន និង​តម្លាភាព សំដៅ​ធ្វើ​យ៉ាង​ណា​ឱ្យ​អតិថិជន​ទទួល​បាន​សេវា​ហិរញ្ញវត្ថុដែល​មាន​សុវត្ថិភាព គុណភាព និង​ងាយ​ស្រួល​ក្នុង​ការ​ប្រើប្រាស់។

ទេសាភិ​បាល​រង​ធនាគារជាតិ​នៃ​កម្ពុជា​ លោក ស៊ុំ សន្និសិទ្ធ បាន​ឱ្យ​ដឹង​ថា ភាព​រីក​ចម្រើន​នៃ​វិស័យ​មីក្រូហិរញ្ញវត្ថុ​អាច​សម្រេច​ទៅ​បាន​ គឺ​ដោយសារ​មានការ​ចូល​រួ​ម​យ៉ាង​សកម្ម​ពី​គ្រប់​ភាគី​ពាក់ព័ន្ធ។ 

កន្លងមក សមាគម​មីក្រូហិ​រ​ញ្ញ​វ​ត្ថុ​ក​ម្ពុ​ជា​បានខិតខំពង្រឹងសមត្ថភាពបច្ចេកវិទ្យានានា ដើម្បីធានាបាននូវ​ប្រព័ន្ធមីក្រូហិរញ្ញវត្ថុ​ដែល​មា​ន​សុវត្ថិភាព និងអាចគ្រប់គ្រងបាន។

លោក​ប្រាប់​ទៀត​ថា បច្ចុប្បន្ន​សមាគម​មីក្រូ​ហិរញ្ញវត្ថុ​កម្ពុជា​ក៏​កំពុង​សហការ​ជាមួយ​នឹង​អង្គភាព​ស៊ើប​ការណ៍​ហិរញ្ញវត្ថុ​កម្ពុជា និង​អាជ្ញាធរ​ពាក់ព័ន្ធ​ក្នុង​ការ​ទប់ស្កាត់​កុំឱ្យ​ឧក្រិដ្ឋជន ប្រើប្រាស់​ប្រព័ន្ធ​មីក្រូ​ហិរញ្ញវត្ថុ​កម្ពុជា ដើម្បី​សម្អាត​ប្រាក់​គ្រប់​ទម្រង់ និងប្រព្រឹត្ត​បទល្មើស​ផ្សេងៗ។

លោក​បាន​ថ្លែងថា៖​«​ខ្ញុំ​ជឿជាក់​យ៉ាង​មុតមាំ​ថា គ្រឹះស្ថាន​មីក្រូ​ហិរញ្ញវត្ថុ និង​ភាគី​ពាក់ព័ន្ធ នឹង​នៅ​តែ​បន្ត​កិច្ច​សហ​ប្រតិបត្តិការ​ល្អ​ដែល​មាន​ស្រាប់ និង​បន្ត​ពង្រឹង​កិច្ច​សហការ​ថ្មីៗ​បន្ថែម​ទៀត ដើម្បី​ធានា​ឱ្យ​បាន​នូវ​វិស័យ​មីក្រូ​ហិរញ្ញវត្ថុ​មួយ ដែល​មាន​ការ​អភិវឌ្ឍ ប្រសិទ្ធ​ភាព នវានុវត្តន៍ និង​ភាព​រីក​ចម្រើន ដែល​នឹង​ចូលរួម​ចំណែក​ដល់​ការ​អភិវឌ្ឍ​សេដ្ឋកិច្ច​ជាតិ ប្រកប​ដោយ​និរន្តរភាព និង​បរិយាបន្ន»។

បើ​យោង​តាម​សមាគម​មីក្រូហិរញ្ញវត្ថុ​កម្ពុជា បច្ចុប្បន្ន​សមាគម​មីក្រូ​ហិរញ្ញវត្ថុ​មាន​សមាជិក​ប្រមាណ ១៣២ គ្រឹះស្ថាន ដែល​មាន​ផលប័ត្រ​ឥណទាន​សរុប​ប្រមាណ ៥.១១ ប៊ី​លាន​ដុល្លា​អាមេរិក និង​កំពុង​ផ្តល់​សេវា​ជូន​អតិថិជន​ប្រមាណ ១,៥៥ លាន​គណនី ក្នុង​នោះ ៥៤ ​ភាគរយ ជា​ស្រ្តី។ 

ទន្ទឹម​នឹង​នេះ​គ្រឹះស្ថានទទួល​ប្រាក់​បញ្ញើ​ទាំង ៤ (LOLC, មហានគរ, អម្រឹត, និង​អេអឹមខេ) មាន​ប្រាក់​បញ្ញើ​សរុប​ប្រមាណ ២.២ ប៊ីលាន​ដុល្លា​អាមេរិក (កំណើន ៤,៨ ​ភាគរយ​) និង​មាន​អ្នក​ដាក់​ប្រាក់​បញ្ញើ​សរុប​ប្រមាណ ២ លាន​នាក់ ក្នុង​នោះ ៦៧​ ភាគរយ​ជាស្រ្តី៕