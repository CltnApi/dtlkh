---
layout: post
code: "ART2410220822LIUF3E"
origin_url: "https://www.postkhmer.com/business/2024-10-22-1517-260512"
image: "https://github.com/user-attachments/assets/9b133cd6-a9f9-4450-87e1-a02136a196f6"
title: "ការស្តារ​ឡើងវិញ​នូវ​ឧស្សាហកម្ម​កាត់ដេរ និង​ទេសចរណ៍​របស់​កម្ពុជា ក្រោយ​ជំងឺ​កូវីដ១៩"
description: "​​ការស្តារ​ឡើងវិញ​នូវ​ឧស្សាហកម្ម​កាត់ដេរ និង​ទេសចរណ៍​របស់​កម្ពុជា ក្រោយ​ជំងឺ​កូវីដ១៩​"
category: "BUSINESS"
language: "km"
date: 2024-10-29T08:58:31.769Z
---

# ការស្តារ​ឡើងវិញ​នូវ​ឧស្សាហកម្ម​កាត់ដេរ និង​ទេសចរណ៍​របស់​កម្ពុជា ក្រោយ​ជំងឺ​កូវីដ១៩

![](https://github.com/user-attachments/assets/8410346d-2db6-42ec-af28-b07081ae16e7)

យោង​តាម​ធនាគារ​ពិភពលោក ឧស្សាហកម្ម​កាត់ដេរ​បាន​បន្ត​តស៊ូ​ពេញ​មួយ​ឆ្នាំ​២០២៣ ជាមួយ​នឹង​តម្រូវ​ការ​នាំ​ចេញ​ធ្លាក់​ចុះ។ រូបថត​ ភ្នំពេញប៉ុស្ដិ៍

**ភ្នំពេញ៖** ជំងឺ​រាតត្បាត​កូវីដ-១៩ បាន​បំផ្លាញ​​សេដ្ឋកិច្ច​​ទូទាំង​ពិភពលោក ហើយ​កម្ពុជា​ក៏​មិន​អាច​គេច​ផុត​​ដែរ។

ដោយសារ​រោងចក្រ​កាត់ដេរ​ដ៏​មមាញឹក និង​ឧស្សាហកម្ម​ទេសចរណ៍​ដ៏​រស់​រវើក​ដែល​ជាសរសរ​ស្ដម្ភ​សេដ្ឋកិច្ច​ដ៏​សំខាន់​ ប្រទេស​កម្ពុជា​​បាន​ប្រឈមមុខ​នឹង​បញ្ហាធំៗ​ក្នុង​អំឡុង​ពេល​ជំងឺ​រាតត្បាត​នោះ។

យោងតាម​របាយការណ៍​របស់​ធនាគារ​អភិវឌ្ឍន៍​អាស៊ី (ADB) ចេញ​ផ្សាយ​ក្នុង​ខែមិថុនា ឆ្នាំ២០២០​ បានឱ្យ​ដឹង​ថា៖ «វិស័យ​កាត់ដេរ ទេសចរណ៍ និង​សំណង់ ​ត្រូវ​បាន​រង​ផល​ប៉ះពាល់​ខ្លាំង​បំផុត ដែល​នាំ​ឱ្យ​មានការ​បាត់​បង់​ការងារ​ដែល​មិន​ធ្លាប់​មាន​ពីមុនមក និង​អស្ថិរភាព​សេដ្ឋកិច្ច»។

ទោះ​ជា​យ៉ាង​ណា​ក៏​ដោយ នៅ​ពេល​ដែល​ពិភពលោក​បាន​ធូរ​ស្បើយ​ពី​ជំងឺ​រាតត្បាត ឧស្សាហកម្ម​សំខាន់ៗ​របស់​កម្ពុជា​បាន​និង​កំពុង​វិល​ត្រឡប់​មក​វិញ​ជា​បណ្តើរៗ ដោយ​ការ​ផលិត​សម្លៀក​បំពាក់​និង​ទេសចរណ៍​បង្ហាញ​សញ្ញា​នៃ​ការ​ងើប​ឡើងវិញ ទោះបី​ជា​មាន​បញ្ហា​ប្រឈម​ជា​បន្តបន្ទាប់​ក៏​ដោយ។

គួរ​បញ្ជាក់​ថា​ ធនាគារ​អភិវឌ្ឍន៍​អាស៊ី (ADB) និង​កម្មវិធី​អភិវឌ្ឍន៍​អង្គការ​សហប្រជាជាតិ (UNDP) បាន​រាយ​ការណ៍​ថា ប្រជាជន​ចន្លោះ​ពី ៣៩​ម៉ឺន​ ទៅ ៥៧​ម៉ឺន​នាក់​​បាន​បាត់បង់​ការងារ​​ក្នុង​​វិស័យ​ជាច្រើន។

របាយការណ៍​របស់ ADB បាន​បង្ហាញ​ថា៖ «នេះ​រួម​បញ្ចូល​ទាំង​ការព្យួរ​ការងារ​​ ជាពិសេស​នៅក្នុង​ឧស្សាហកម្ម​កាត់ដេរ ដែល​កម្មករ​ជាង ៣២៣​ ០០០នាក់​ត្រូវ​បាន​ជួប​បញ្ឈប់​ការងារ​ដោយ​ផ្នែក ឬទាំង​ស្រុង​»។​

ជំងឺ​រាតត្បាត​បាន​ប៉ះពាល់​យ៉ាងធ្ងន់ធ្ងរ​ដល់​សេដ្ឋកិច្ច​កម្ពុជា ដែល​ពឹងផ្អែក​ខ្លាំង​លើ​ការ​នាំចេ​ញ​សម្លៀកបំពាក់ និង​ទេសចរណ៍​សម្រាប់​ការងារ និងរូបិប័ណ្ណ​​បរទេស​។​

នៅ​ឆ្នាំ ២០២០ កម្ពុជា​មាន​​អត្រា​អ្នក​អត់​ការងារ​ធ្វើ​កើនឡើង​ពី ០,៧ភាគរយ​ក្នុង​ឆ្នាំ ២០១៩ ទៅ​​ចន្លោះ​ពី ៣,២ភាគរយ​ ទៅ ៤,៤ភាគរយ​ ​​ក្នុង​វិស័យ​ផលិតកម្ម សំណង់ សណ្ឋាគារ ភោជនីយដ្ឋាន និង​ការដឹកជញ្ជូន​។​

របាយការណ៍​បាន​បន្ដថា​៖ «​​ការកើនឡើង​នៃអត្រា​​អត់​ការងារ​ធ្វើ​នេះ​មាន​ផលប៉ះពាល់​យ៉ាងខ្លាំង​។ មួយផ្នែកធំ​នៃ​ចំនួន​ប្រជាជន​បាន​ធ្លាក់ចូល​ទៅក្នុង​ភាពក្រីក្រ ដោយមាន​ការ​ប៉ាន់​ប្រមាណ​ថា កម្មករ​រហូតដល់ ១,១​លាន​នាក់​បាន​ធ្លាក់ចូល​ទៅក្នុង​ភាពក្រីក្រ​កម្រិត​មធ្យម ហើយ​កម្មករ ២០៥​០០០នាក់​បាន​ធ្លាក់ចូល​ទៅក្នុង​ភាពក្រីក្រ​ខ្លាំង​»។​

ស្ថានភាព​នេះ​គឺ​ធ្ងន់ធ្ងរ ជាពិសេស​សម្រាប់​អ្នក​ដែល​ពឹង​ផ្អែកលើ​ឧស្សាហកម្ម​ ដូចជា ​ការផលិត​សម្លៀកបំពាក់ ដែល​មើល​ឃើញ​ការថយចុះ​នៃ​តម្រូវការ​ពី​ទីផ្សារ​សំខាន់ៗ​ ដូចជា ​សហរដ្ឋ​អាមេរិក និង​អឺរ៉ុប​។​

![](https://pppkhmer.sgp1.cdn.digitaloceanspaces.com/image/main/202410/22_10_2024_p0100013.jpg)

គិត​ត្រឹម​ឆ្នាំ​២០២៤ ការ​នាំ​ចេញ​សម្លៀក​បំពាក់​របស់​កម្ពុជា​មាន​ការ​កើនឡើង​បន្តិច​បន្តួច ដែល​ស្មើ​នឹង ១៦,៩​ភាគរយ​នៃ​ការ​នាំចេញ​សរុប​ក្នុង​រយៈពេល​ប្រាំបួន​ខែ​ដំបូង​នៃ​ឆ្នាំនេះ។ រូបថត ភ្នំពេញប៉ុស្ដិ៍

**ការ​ងើប​ឡើងវិញ​នៅក្នុង​ឧស្សាហកម្ម​កាត់ដេរ​**

វិស័យ​កាត់ដេរ ជា​មូលដ្ឋានគ្រឹះ​នៃ​សេដ្ឋកិច្ច​របស់​កម្ពុជា ដែល​ប្រើប្រាស់​កម្លាំង​ពលកម្ម​មួយផ្នែកធំ បានទទួល​រង​នូវ​ផលប៉ះពាល់​យ៉ាង​ធ្ងន់ធ្ងរ​ក្នុង​អំឡុង​ពេល​ជំងឺ​រាតត្បាត​។​

រោងចក្រ​ជាច្រើន​ត្រូវ​ផ្អាក​ប្រតិបត្តិការ​ដោយសារ​តែ​ការ​ធ្លាក់ចុះ​នៃ​តម្រូវការ​អន្តរជាតិ ដោយសារ​ការបិទទ្វារ និង​ការ​ធ្លាក់​ចុះ​សេដ្ឋកិច្ច​នៅ​ក្នុង​ទីផ្សារ​សំខាន់ៗ​បានធ្វើឱ្យ​ការ​បញ្ជា​ទិញ​ធ្លាក់ចុះ​។​

ទោះយ៉ាងណា​ក៏ដោយ​ នៅ​ឆ្នាំ២០២១ កម្ពុជា​កំពុង​តែ​កិច្ចខិតខំ​ប្រឹងប្រែង​ស្តារឡើងវិញ​​។ កម្មវិធី​គាំពារ​សង្គម​របស់​រដ្ឋា​ភិ​បាល​បាន​ជួយ​សម្រាល​ទុក្ខលំបាក​ដ​ល់កម្ម​ករ​ដែល​ត្រូវបាន​គេ​បញ្ឈប់​ការងារ​។​

កម្មវិធី​ទាំងនេះ​បានផ្តល់​ជំនួយ​ហិរញ្ញវត្ថុ​ដល់​កម្មករ​កាត់ដេរ ដោយ​រដ្ឋាភិបាល និង​និយោជក​ផ្តល់ប្រាក់ ៧០ដុល្លារ​ក្នុង​មួយខែ​ក្នុង​អំឡុងពេល​មាន​វិបត្តិ​។​

ការ​គាំពារ​​នេះ​គឺមាន​សារៈសំខាន់​ក្នុងការ​បន្ថយ​អត្រា​គ្មាន​ការងារ​ធ្វើ​មក​ត្រឹម ២,៩ភាគរយ​នៅ​ចុងឆ្នាំ២០២១ ​ជាការ​ប្រសើរឡើង​គួរឱ្យកត់សម្គាល់​ពី​កម្រិត​ខ្ពស់បំផុត​នៅ​ឆ្នាំ២០២០​​។​

អង្គការ​សហប្រជាជាតិ​បាន​ធ្វើការ​ជាមួយ​ក្រសួង​អប់រំ យុវជន និង​កីឡា (MoEYS) វិស័យ​ឯកជន រោងចក្រ​កាត់ដេរ និង សមាគម​រោងចក្រ​កាត់ដេរ​នៅ​កម្ពុជា (GMAC) ដើម្បី​ផ្តល់​វគ្គ​បណ្តុះ​បណ្តាល​ជំនាញ​សម្រាប់​កម្មករ​កាត់ដេរ​ស្ត្រី ដោយ​ប្រើការ​អប់រំ​ជា​ឧបករណ៍​ដើម្បី​បង្កើន​ភាព​ធន់​នឹង​វិបត្តិ​សេដ្ឋកិច្ច។

វគ្គ​បណ្តុះបណ្តាល​នេះ​មាន​គោល​បំណង​មិន​ត្រឹម​តែ​បង្កើន​អក្ខរកម្ម​មូលដ្ឋាន និង​ជំនាញ​លេខ​របស់​កម្មករ​កាត់ដេ​រ​ប៉ុណ្ណោះ​ទេ ថែម​ទាំង​លើក​កម្ពស់​​ចំណេះដឹង​ផ្នែក​ហិរញ្ញ​វត្ថុ និង​ការសិក្សា​អំពី​សុខភាព​បន្ត​ពូជ អាហារូបត្ថម្ភ សិទ្ធិ​កម្មករ​និង​ច្បាប់​ការងារ​។​

បើ​យោងតាម​សេចក្តី​ប្រកាស​ព័ត៌មាន​របស់​អង្គការ​សហប្រជាជាតិ​ប្រចាំ​កម្ពុជា​នៅ​ខែមិថុនា ឆ្នាំ២០២១ បាន​ឱ្យ​ដឹង​ថា​៖ «កម្មវិធី​អក្ខរកម្ម​រោងចក្រ (FLP) បាន​បន្តអនុវត្ដ​ទោះ​ឆ្លង​ដុត​វិបត្ដិ​​រាតត្បាត​កូវីដ​១៩ ហើយ​បាន​បម្រើ​កម្មករ​ជាង ២ពាន់​នាក់​នៅ​ទូទាំង​ខេត្ត​ចំនួន​១២ តាមរយៈ​រោងចក្រ​ដៃគូ​ចំនួន ២៥​។ កម្មវិធី​នេះបាន​​ពង្រីក និង​បន្ត​រយៈពេល ៣ ឆ្នាំ​ទៀត​»។ ​

លោក កត្ដា អ៊ន អ្នកនាំពាក្យ​ក្រសួង​ការងារ និង​បណ្តុះ​បណ្តាល​វិជ្ជាជីវៈ បាន​ឱ្យដឹង​ថា បន្ទាប់ពី​ជំងឺ​រាត​ត្បាត​​នេះ លក្ខខណ្ឌ​ការងារ​មាន​ភាព​ប្រសើរ​ឡើង ហើយ​ចំនួន​រោងចក្រ​ក៏មាន​ការ​កើនឡើង​ផងដែរ។

លោក​បាន​ប្រាប់​ភ្នំពេញ​ប៉ុស្ដិ៍ថា​៖ «​ការព្យួរ​ការងារ​ដោយ​វិបត្តិ​កូ​វីដ​-១៩ ​ត្រូវ​បិត​បញ្ចប់​នៅ​ឆ្នាំ​២០២២ និង វិបត្តិ​សង្គ្រាម​រុស្សី អ៊ុយ​ក្រែ​ន ត្រូវ​បិត​បញ្ចប់​ចុងឆ្នាំ​២០២៣​។ ការ​ព្យូ​រ​ការងារ​នេះ​កម្មករ​ទទួលបាន​៧០ដុល្លារ​ក្នុង​១​ខែ ដែល​និយោជក​ផ្តល់ ៣០ដុល្លារ​ និង​រដ្ឋាភិបាល​ផ្តល់ ៤០ដុល្លារ»​។

ខណៈ​ពេល​ដែល​ឧស្សាហកម្ម​កាត់ដេរ​បាន​ដំណើរការ​ផលិតកម្ម​ឡើងវិញ ហើយ​រោងចក្រ​ជាច្រើន​បាន​បើក​ដំណើរ​ការ​ឡើងវិញ ការ​ងើប​ឡើងវិញ​គឺ​មិន​ស្មើគ្នា​។​

តម្រូវ​ការ​អន្តរជាតិ ជាពិសេស​ពី​សហរដ្ឋអាមេរិក និង​អឺរ៉ុប នៅ​តែ​មិន​ស៊ីសង្វាក់​គ្នា ដែល​ធ្វើឱ្យ​ដំណើរ​ការជួល​ឡើងវិញ​មាន​ភាព​យឺតយ៉ាវ។

យោងតាម​ធនាគារ​ពិភព​លោក ឧស្សាហកម្ម​កាត់ដេរ​បា​ន​បន្ត​តស៊ូ​ពេញ​មួយ​ឆ្នាំ​២០២៣ ជាមួយ​នឹង​តម្រូវការ​នាំចេញ​ធ្លាក់ចុះ​។​

ទោះជា​យ៉ាងណា​ក៏ដោយ គិត​ត្រឹម​ឆ្នាំ២០២៤ ការ​នាំ​ចេញ​សម្លៀកបំពាក់​របស់​កម្ពុ​ជា​បាន​កើនឡើង​បន្តិចបន្តួច ដែល​ស្មើនឹង ១៦,៩​ភាគរយ​នៃ​ការ​នាំចេញ​សរុប​ក្នុង​រយៈពេល​ប្រាំបួន​ខែ​ដំបូង​នៃ​ឆ្នាំនេះ។

លោក កត្ដា អ៊ន បាន​បន្ដថា ស្ថានភាព​ការងារ​មាន​ភាព​ល្អ​ប្រសើរ​ចំនួន​រោងចក្រ​មាន​ការ​កើនឡើង​ដល់ ៤៤៤៤១ រោងចក្រ ក្នុង​នោះ​រោងចក្រ​កាត់ដេរ​មាន ១៥៣៩ រោងចក្រ (១៣២៦ មុន​កូវីដ-១៩) ដែលមាន​កម្មករ ៩១៧០៦៩​នាក់ (កម្មករ ៨៤ម៉ឺន​នាក់​ឆ្នាំ​២០២០ មុន​កូវីដ-១៩)។

លោក​បាន​បន្ថែម​ថា៖ «សព្វថ្ងៃនេះ រោងចក្រ​ទាំងនេះ​ដំណើរការ​ជា​ធម្មតា​និង​គោរព​ទៅ​តាម​ច្បាប់​ការងារ​ត្រឹមត្រូវ»។

![](https://github.com/user-attachments/assets/9c2e9c0c-f5c2-41c2-b5aa-254d6f88482c)

នៅ​ឆ្នាំ​២០២៣ កម្ពុជា​បាន​ស្វាគមន៍​ភ្ញៀវ​ទេសចរ​អន្តរជាតិ​ជាង ៥,៤​លាន​នាក់​ កើនឡើង ១៣៩,៥​ភាគរយ​ពី​ឆ្នាំ​២០២២។ រូបថត Yousos Apdoulrashim

**ការ​រស់​ឡើង​វិញ​នៃ​វិស័យ​ទេសចរណ៍**

ប្រសិនបើ​ការ​ងើបឡើង​វិញ​របស់​ឧស្សាហកម្ម​កាត់ដេរ​មាន​ភាព​យឺតយ៉ាវ វិស័យ​ទេសចរណ៍​របស់​កម្ពុជា​នឹង​បង្ហាញ​ពី​ភាព​វិជ្ជមាន​ជាង​នេះ។

ឧស្សាហកម្ម​ទេសចរណ៍​ដែល​រួមចំណែក​ពី ១៥-២០​ភាគរយ​ ដល់​ផលិតផល​ក្នុង​ស្រុក​សរុប (ផ.ស.ស) របស់​កម្ពុជា​ត្រូវ​បាន​បំផ្លិចបំផ្លាញ​ក្នុង​អំឡុងពេល​រាតត្បាត​ ជាមួយនឹង​ការ​មក​ដល់​របស់​ភ្ញៀវ​​អន្តរជាតិ​បាន​ធ្លាក់​ចុះ​ដោយសារ​ប្រទេស​នានា​បាន​ដាក់​បម្រាម​ការ​ធ្វើ​ដំណើរ​និង​ការ​រឹតបន្តឹង។

សណ្ឋាគារ ភោជនីយដ្ឋាន និង​អាជីវកម្ម​ដែល​ទាក់ទង​នឹង​ទេសចរណ៍​ផ្សេង​ទៀត​ត្រូវ​បាន​បង្ខំ​ឱ្យ​បិទ ឬ​កាត់​បន្ថយ​បុគ្គលិក​ដែល​នាំ​ឱ្យ​មានការ​ខាតបង់​ការងារ​ជាច្រើន។

ការ​រស់​ឡើងវិញ​នៃ​វិស័យ​ទេសចរណ៍​បាន​ចាប់​ផ្តើម​យ៉ាងពិត​ប្រាកដ​នៅ​ឆ្នាំ២០២៣ នៅ​ពេល​ដែល​ការ​រឹតបន្តឹង​ការ​ធ្វើ​ដំណើរ​ត្រូវបាន​ដក​ចេញ ហើយ​តម្រូវការ​អន្តរជាតិ​បាន​ចាប់​ផ្តើម​ត្រឡប់​មក​វិញ។

យោង​តាម​ក្រសួង​ទេសចរណ៍ ការ​មក​ដល់​របស់​ភ្ញៀវទេសចរ​អន្តរជាតិ​បាន​កើនឡើង ៣២ភាគរយ​ នៅក្នុង​ឆមាស​ទីមួយ​នៃ​ឆ្នាំ២០២៤ បើ​ប្រៀបធៀប​ទៅនឹង​ឆ្នាំមុន ​ជា​សញ្ញា​នៃ​ការ​ងើប​ឡើងវិញ​យ៉ាងខ្លាំង​។​

យោងតាម​របាយការណ៍​របស់​ក្រសួង​ចេញ​ថ្ងៃទី ២៧ ខែកញ្ញា បានឱ្យ​​ដឹងថា៖ «​កម្ពុជា​ទទួលបាន​ភ្ញៀវ​អន្តរជាតិ​ចំនួន ៥៤៨ ៨២៨ នាក់​ក្នុងអំឡុង​ខែ​នេះ កើនឡើង ១៨,១ ភាគរយ បើ​ធៀប​នឹង​ខែសីហា ឆ្នាំ ២០២៣»។

របាយការណ៍​ចុងក្រោយ​បានកត់សម្គាល់​ថា ​ចាប់ពី​ខែមករា​ដល់​ខែសីហា ចំនួន​សរុប​នៃ​ការ​មក​ដល់​របស់​អន្តរជាតិ​បាន​កើនឡើង​ដល់ ៤,២៩លាន​នាក់ កើនឡើង ២២,៥ភាគរយ​ធៀប​នឹង​រយៈពេល​ដូចគ្នា​ក្នុង​ឆ្នាំ ២០២​។

ខេត្តសៀមរាប ជា​ទីតាំង​នៃ​ប្រាសាទអង្គរវត្ត ជា​និមិត្តរូប​នៃ​ប្រាសាទអង្គរវត្ត ​​មាន​កំណើន​ភ្ញៀវ​ទេសចរ​ ជាពិសេស​បន្ទាប់ពី​ការបើក​ដំណើរការ​អាកាសយានដ្ឋាន​អន្តរជាតិ​សៀមរាប-អង្គរ​នៅ​ចុងឆ្នាំ​២០២៣។

យោងតាម​រដ្ឋលេខាធិកា​រដ្ឋា​ន​អាកាសចរ​ស៊ីវិល (SSCA) បានឱ្យដឹងថា នៅ​ខួប​មួយឆ្នាំ​របស់​ព្រលានយន្តហោះ វា​បាន​គ្រប់គ្រង​អ្នកដំណើរ​ជាង ១,៣លាន​នាក់​រួចហើយ និង​បាន​សម្រួល​ដល់​ការហោះហើរ​ជិត ១៥០០០ជើង​។​

ហេដ្ឋារចនាសម្ព័ន្ធ​ថ្មី​នេះ រួម​ជាមួយនឹង​ភាពប្រសើរឡើង​នៃ​ជម្រើស​មធ្យោបាយ​ធ្វើដំណើរ និង​កន្លែង​ស្នាក់នៅ បានធ្វើឱ្យ​វា​កាន់តែ​ងាយស្រួល​សម្រាប់អ្នកទេសច​រ​ក្នុងការកម្សាន្ដ​លើសពី​ការទាក់ទាញ​បែប​ប្រពៃណី​។​

ប្រទេស​សមាជិក​អាស៊ាន​នៅតែ​ជា​ប្រភព​ដ៏​ធំ​បំផុត ដោយមាន​ភ្ញៀវទេសចរ​ចំនួន ២,៧២លាន​នាក់មក​ទស្សនា​ប្រទេស​កម្ពុជា​ចន្លោះ​ខែមករា​ដល់​ខែសីហា​។​

របាយការណ៍​បាន​បន្ថែម​ថា៖ «​ភ្ញៀវ​ទេសចរ​មកពី​ប្រទេស​ថៃ និង​វៀតណាម​បាន​នាំមុខ​ជា​មួយ​ចំនួន​ ១,៣៤លាន​នាក់ និង ៨៦៨​៤៤៥​នាក់​​រៀងៗ​ខ្លួន​។ ប្រទេស​ទាំងពីរ​បានក​ត់​ត្រា​កំណើន​ពីរ​ខ្ទង់​ធៀប​នឹង​ឆ្នាំ ២០២៣​»។​

ភ្ញៀវ​ទេសចរ​ពី​អាស៊ី​ រួមទាំង​ចិន កូរ៉េខាងត្បូង និង​ជប៉ុន ក៏មាន​ការកើនឡើង​គួរឱ្យកត់សម្គាល់​នៃ​ចំនួន​ភ្ញៀវទេសចរ​មក​កម្ពុជា​ផងដែរ​។​

![](https://github.com/user-attachments/assets/6ad396d0-cbff-481c-b74d-b6e54ff6071a)

កម្ពុជា​នឹង​ទទួល​បាន​កំណើន​ភ្ញៀវ​ទេសចរ​​ដល់ ៧ លាន​នា​ក់នៅ​ឆ្នាំ២០២៦។ រូបថត ហុង រស្មី

ប្រទេស​ចិន​បាន​បញ្ជូន​អ្នកធ្វើដំណើរ​មក​កម្ពុជា​ចំនួន ៥៣៨ ៨៣៤ នាក់ ដែល​តំណាងឱ្យ​ការកើនឡើង ៤៧,៧ភាគរយ​ បើ​ធៀប​នឹង​ឆ្នាំ ២០២៣​។​

យុទ្ធនាការ​ទីផ្សារ «​ព្រះរាជាណាចក្រ​អច្ឆរិយៈ» រួម​ជាមួយ​នឹង​ការ​កែ​សម្រួល​គោល​នយោបាយ​ទិដ្ឋាការ បាន​ជួយ​ផ្សព្វផ្សាយ​ប្រទេស​កម្ពុជា​ជា​គោលដៅ​ដែល​មាន​សុវត្ថិភាព​និង​ទាក់​ទាញ។

**ការ​ពុះពារ​ក្រោយ​ជំងឺ​រាតត្បាត**

កំណើន​សេដ្ឋកិច្ច​របស់​កម្ពុជា​នៅ​ឆ្នាំ​២០២៤ និង​ឆ្នាំ ២០២៥ ត្រូវ​បាន​រំពឹង​ថា​នឹង​ងើប​ឡើង​វិញ​ចំពោះ​វិស័យ​កាត់ដេរ​ដោយ​ការ​កើន​ឡើង​នៃ​តម្រូវ​ការ​ពី​ទីផ្សារ​សំខាន់ៗ។

វិស័យ​ផលិតកម្ម​មិនមែន​កាត់​ដេរ​ត្រូវ​បាន​រំពឹង​ថា​ក៏​នៅ​តែ​កើនឡើង​ ដែល​ត្រូវ​បាន​ជំរុញ​ដោយ​លំហូរ​ចូល​នៃ​ការ​វិនិយោគ​ផ្ទាល់​ពី​បរទេស (FDI)។

អតិផរណា​សន្ទស្សន៍​តម្លៃ​ទំនិញ​ប្រើប្រាស់ (CPI) ដែល​ឡើង​ដល់​កំពូល​ក្នុង​ឆ្នាំ ២០២២​ ជា​មធ្យម ២,១​ភាគរយ​ក្នុង​ឆ្នាំ​២០២៣ មុន​ពេល​ធ្លាក់​ចុះ​បន្តិចបន្តួច​នៅ​ដើម​ឆ្នាំ​២០២៤។

ភាព​ប្រែប្រួល​នៃ​អតិផរណា CPI ​បាន​ជះ​ឥទ្ធិពល​យ៉ាង​ធំ​ដោយ​ការ​ផ្លាស់ប្តូរ​តម្លៃ​ម្ហូប​អាហារ និង​ប្រេង ដែលមាន​ភាព​រសើប​ចំពោះ​និន្នាការ​សេដ្ឋកិច្ច​ពិភព​លោក។

បើ​យោង​តាម​របាយការណ៍​ពិគ្រោះ​យោបល់​ប្រចាំ​ឆ្នាំ​របស់ Amro បាន​បង្ហាញ​ថា៖ «អតិផរណា CPI ត្រូវបាន​រំពឹង​ថា​នឹង​កើន​ឡើង​ដល់ ២,២​ភាគរយ​ ក្នុង​ឆ្នាំ​២០២៤ និង ២,៣​ភាគរយ​ក្នុង​ឆ្នាំ​២០២៥ ដែល​ខិតជិត​ដល់​កម្រិត​មុន​ការ​រាតត្បាត ដោយសារ​តម្រូវ​ការ​ក្នុង​ស្រុក​ខ្ពស់​ជាង និង​ការ​ស្ទុះងើប​ឡើងវិញ​នៃ​តម្លៃថាមពល»។

យោង​តាម​របាយការណ៍​ស្ថិតិ​ទេសចរណ៍​ថា៖ «នៅ​ឆ្នាំ​២០១៩​ កម្ពុជា​បាន​ស្វាគមន៍​ភ្ញៀវ​ទេសចរ​អន្តរជាតិ​ជាង ៦,៦​លាន​នាក់ កើនឡើង ៦,៦​ភាគរយ​ធៀប​នឹង​ឆ្នាំ​មុន»។

វិស័យ​ទេសចរណ៍​បាន​ចូលរួម​ចំណែក​យ៉ាង​សំខាន់​ដល់​សេដ្ឋកិច្ច​កម្ពុជា ដែល​ស្មើ​នឹង ១២,១​ភាគរយ​នៃផលិតផល​ក្នុង​ស្រុក​សរុប​ក្នុង​ឆ្នាំ​នោះ។

ទោះបីជា​យ៉ាង​ណា​ក៏​ដោយ របាយការណ៍​បាន​បង្ហាញ​ថា ជំងឺ​រាតត្បាត​បាន​បណ្តាល​ឱ្យ​មាន​ការ​ថយចុះ​យ៉ាង​ខ្លាំង​នៃ​ចំនួន​ភ្ញៀវ​ទេសចរ។

នៅឆ្នាំ ២០២០ ការ​មក​ដល់​របស់​ភ្ញៀវ​ទេសចរ​អន្តរជាតិ​បាន​ធ្លាក់​ចុះ​ជាង ៨០​ភាគរយ​ ដោយ​មាន​ភ្ញៀវ​ទេសចរ​ត្រឹម​តែ ១,៣​លាន​នាក់​និង​បាន​ធ្លាក់​ចុះ​មក​ត្រឹម ១៩៦,០០០ នាក់​នៅ​ឆ្នាំ ២០២១។

ផល​ប៉ះពាល់​យ៉ាង​ធ្ងន់ធ្ងរ​លើ​វិស័យ​ទេសចរណ៍​នេះ​បាន​ឆ្លុះ​បញ្ចាំង​ពី​ការ​រឹត​ត្បិត​ការ​ធ្វើ​ដំណើរ​ជា​សកល និង​កង្វល់​សុខភាព​សាធារណៈ។

ការ​ងើប​ឡើង​វិញ​ក្រោយ​ជំងឺ​រាតត្បាត​មាន​ល្បឿន​លឿន។ នៅ​ឆ្នាំ​២០២៣ កម្ពុជា​បាន​ស្វាគមន៍​ភ្ញៀវ​ទេសចរ​អន្តរជាតិ​ជាង ៥,៤​លាន​នាក់​រួច​ហើយ កើន​ឡើង ១៣៩,៥​ភាគរយ​គួរឱ្យ​កត់​សម្គាល់​ពី​ឆ្នាំ២០២២។

រដ្ឋាភិបាល​បាន​បង្កើត​ក្រុម​ប្រឹក្សាភិបាល​សិក្សា​ទីផ្សារ​និង​ផ្សព្វផ្សាយ​ទេសចរណ៍​កម្ពុជា (ក.ផ.ផ) នៅ​ខែ​មិថុនា ឆ្នាំ​២០២៤ ដឹកនាំ​ដោយ​រដ្ឋមន្ត្រី​ក្រសួង​ទេសចរណ៍ សហការ​ជាមួយ​ឯកជន ក្នុង​គោល​បំណង​ជំរុញ​ការ​ទាក់ទាញ​ទេសចរ​ពិភពលោក​មក​កាន់​កម្ពុជា។

(ក.ផ.ផ) រួម​មាន​តំណាង​មក​ពី​ស្ថាប័ន​សាធារណៈ​ចំនួន​ប្រាំបី និង​អ្នក​ពាក់​ព័ន្ធ​វិស័យ​ឯកជន​ចំនួន​ប្រាំពីរ ដែល​ធានា​នូវ​វិធីសាស្រ្ត​ដ៏​ទូលំទូលាយ​មួយ​ក្នុង​ការ​លើក​កម្ពស់​ទេសចរណ៍​របស់​ប្រទេស។

គោលបំណង​សំខាន់​របស់​ក្រុម​ប្រឹក្សា​ (ក.ផ.ផ) គឺ​ដើម្បី​ដោះស្រាយ​បញ្ហា​ប្រឈម​ក្នុង​វិស័យ​ទេសចរណ៍ និង​ធ្វើ​ការ​ឆ្ពោះ​ទៅ​រក​គោលដៅ​អភិវឌ្ឍន៍​ប្រកប​ដោយ​ចីរភាព​ដោយ​ជំរុញ​កិច្ច​សហការ​រវាង​វិស័យ​ឯកជន និង​រដ្ឋាភិបាល។

លោក​នាយក​រដ្ឋមន្ត្រី ហ៊ុន ម៉ាណែត បាន​និយាយ​ក្នុង​ឱកាស​ទិវា​ទេសចរណ៍​ពិភពលោក​ឆ្នាំ ២០២៤ ថា កម្ពុជា​នឹង​ទទួល​បាន​កំណើន​ភ្ញៀវ​ទេសចរ​​ដល់ ៧ លាន​នាក់​នៅ​ឆ្នាំ​២០២៦។

កិច្ច​ខិតខំ​ប្រឹង​ប្រែង​ស្តារ​ឡើង​វិញ​ត្រូវ​បាន​គាំទ្រ​ដោយ​គំនិត​ផ្តួចផ្តើម​របស់​រដ្ឋាភិបាល ដូចជា ការ​អភិវឌ្ឍន៍​ហេដ្ឋា​រចនាសម្ព័ន្ធ ការ​លើក​ទឹក​ចិត្ត​ផ្នែក​ពន្ធ​សម្រាប់​ប្រតិបត្តិករ​ទេសចរណ៍​និង​ការ​យក​ចិត្ត​ទុក​ដាក់​លើ​ការ​លើក​កម្ពស់​ប្រទេស​កម្ពុជា​ជា​គោលដៅ​សុវត្ថិភាព​និង​និរន្តរភាព៕