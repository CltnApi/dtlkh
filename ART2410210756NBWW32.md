---
layout: post
code: "ART2410210756NBWW32"
origin_url: "https://www.postkhmer.com/sport/2024-10-21-1452-260505"
image: "https://github.com/user-attachments/assets/8cae330b-7959-41fc-b413-86fbde085e5e"
title: "គ្រូ​បង្វឹក​ស្វាយរៀង​ថា យើង​បាន​បង្កើត​កំហុស​ទាំង​តំបន់​ការពារ និង​ប្រយុទ្ធ ទើបចាញ់​ភ្នំពេញ​ក្រោន"
description: "​​គ្រូ​បង្វឹក​ស្វាយរៀង​ថា យើង​បាន​បង្កើត​កំហុស​ទាំង​តំបន់​ការពារ និង​ប្រយុទ្ធ ទើបចាញ់​ភ្នំពេញ​ក្រោន​"
category: "SPORT"
language: "km"
date: 2024-10-29T07:58:45.506Z
---

# គ្រូ​បង្វឹក​ស្វាយរៀង​ថា យើង​បាន​បង្កើត​កំហុស​ទាំង​តំបន់​ការពារ និង​ប្រយុទ្ធ ទើបចាញ់​ភ្នំពេញ​ក្រោន

![](https://github.com/user-attachments/assets/3a49b7e1-1125-4b53-b667-aec218a7dd51)

ការ​​ប្រកួត​រវាង​ក្រុម​​ម្ចាស់​ផ្ទះ​​ភ្នំពេញក្រោន (ក្រហម) និង​ក្រុម​ព្រះខ័ន​រាជ​ស្វាយរៀង​ នៅ​កីឡដ្ឋាន Smart RSN កាល​ពី​​ថ្ងៃ​អាទិត្យ ដោយ​​ភ្នំពេញក្រោន បាន​ឈ្នះ ៤-៣។

ក្រុមការពារ​តំណែង​ជើងឯក ព្រះខ័នរាជស្វាយរៀង បានជួប​ការ​បរាជ័យជា​លើក​ទី​២ ក្នុងការ​ប្រកួត​លីគកំពូល​កម្ពុជា រដូវ​កាល​​ឆ្នាំ​២០២៤-២០២៥ បន្ទាប់ពី​ពួកគេ​បានចាញ់​ក្រុម​​ម្ចាស់​ផ្ទះភ្នំពេញ​ក្រោន ដោយ​លទ្ធផល ៤-៣ និងបាន​ធ្លាក់​ទៅ​ឈរ​នៅលេខ​រៀងទី​៤ ជាបណ្តោះអាសន្ន ហើយលោក Jose Munoz ជា​គ្រូបង្វឹក ហាក់មិនសប្បាយ​ចិត្ត ចំពោះការ​បាត់​៣ពិន្ទុ​លើក​នេះទេ។

គ្រូ​បង្វឹក​សញ្ជាតិ​អេស្ប៉ាញ លោក Jose Munoz បាន​មើល​ឃើញ​ថា ក្រុមព្រះ​ខ័នរាជស្វាយរៀង បាន​បង្កើតកំហុស​ទាំង​នៅតំបន់ការពារ និងប្រយុទ្ធ ហើយនេះជា​មូល​ហេតុ​ដែលនាំ​ឱ្យ​ក្រុម​មានមូលដ្ឋាននៅ​កីឡដ្ឋានខេត្តស្វាយរៀង​មួយនេះ ចាញ់​ក្រុម​ភ្នំពេញ​ក្រោន នៅកីឡដ្ឋាន Smart RSN កាលពីយប់​ថ្ងៃទី​២០ ខែតុលា។

លោក​បាន​និយាយ ក្រោយការ​ប្រកួត​ថា៖ «​វា​ដូចទៅនឹងអ្វី​ដែល​ខ្ញុំបានរំពឹង​ទុក គឺ​នេះជា​ការប្រកួត​មួយ​ដ៏​ជក់​ចិត្ត ហើយ​ភ្នំពេញ​ក្រោន គាត់​ឈ្នះ​ការ​ប្រកួត​នេះ។ ខ្ញុំ​សូមអបអរដល់ក្រុម​ភ្នំពេញ​ក្រោន ដែល​ទទួលបានជោគ​ជ័យ ចំណែក​ក្រុម​​យើងវិញ ដោយសារ​យើងបាន​បង្កើតកំហុស​ច្រើន ក្នុង​ការឱ្យ​ក្រុម​ភ្នំពេញ​ក្រោន ទាត់បញ្ចូល​ទី​ គឺ​អាច​និយាយ​បាន​ថា សកម្មភាពប្រកួត​ប្រជែង​​មួយ​ចំនួន​របស់​យើង នៅស្ទើរ​»​។

តាម​រយៈការ​ប្រកួត​កាលពី​យប់​ថ្ងៃអាទិត្យ​នោះ ខ្សែ​ការពារ​របស់​ក្រុម​ស្វាយរៀង ធ្វើ​មិន​សូវបាន​ល្អ​ទេ ​នាំ​ឱ្យ​ក្រុម​ភ្នំពេញ​ក្រោន អាចរក​បាន​២​គ្រាប់ជាប់ៗ​គ្នា ដែល​​ស៊ុតបញ្ចូល​ទី​ដោយ​ខ្សែ​ប្រយុទ្ធ Nnamdi Ofufu Ibeh នៅនាទីទី​១៩ និង​ទី​២៣ គឺមុនពេល មិន រតនៈ រក​បាន​១​គ្រាប់វិញ នៅនាទីទី​២៧ ហើយ​បន្ថែម​១​គ្រាប់​ទៀត ដោយ​ខ្សែ​ប្រយុទ្ធប្រេស៊ីល Pablo Augusto Servo De Carvalho នៅនាទីទី​៤៣ ដើម្បី​បញ្ចប់ការ​ប្រកួតតង់ទី​១ ដោយ​លទ្ធផលស្មើ​គ្នា ២-២។

តែទោះបីជា​យ៉ាង​ណា នៅក្នុងតង់ទី​២ នាទីទី​៦១ ខ្សែ​ប្រយុទ្ធ​ហូឡង់ JELLE JOOST GOSELINK បានស៊ុតបញ្ចូល​ទី ជួយឱ្យក្រុម​ភ្នំពេញក្រោន នាំមុខ ៣-២ ជា​ថ្មី តែខ្សែ​ការពារ សារ៉េត គ្រីយ៉ា ក៏​រក​បានគ្រាប់បាល់​ទី​៣ តាមស្មើ​ឱ្យក្រុមស្វាយរៀង វិញ​នៅនាទីទី​៦៣ ប៉ុន្តែ​គ្រាប់​បាល់​ចុង​ក្រោយ​របស់​កីឡាករ​ហ្វីលីពីន Javier Augustine Gayoso នៅនាទីទី​៧៩ បានជួយ​ក្រុម​ភ្នំពេញ​ក្រោន ឈ្នះ ៤-៣ យ៉ាងរំភើបបំផុត និង​បន្ត​​ឈរ​នៅ​លេខ​រៀងទី​១ ដោយ​ឈ្នះ​ទាំង​៧​ប្រកួត​ មាន​២១ពិន្ទុពេញ។

ផ្ទុយ​ពីនេះ ក្រុម​ស្វាយរៀង ដែលទើប​ប្រកួតបាន​៦​ដង​នោះ បាន​ធ្លាក់មក​ឈរនៅលេខ​រៀងទី​៤ ដោយ​​ឈ្នះ​៤ និងចាញ់​២​ មាន​១២ពិន្ទុ ស្មើជាមួយក្រុម​ឈរនៅលេខ​៥ ណាហ្គាវើលដ៍ ដែលបាន​យក​ឈ្នះក្រុមឡាយហ្វ​ខេត្តព្រះសីហនុ ២-០ កាលពី​ថ្ងៃអាទិត្យ​នោះដែរ។ ចំណែក​ក្រុម​វិសាខា បាន​បន្តឈរ​លេខ​២ ដោយមាន​១៨ពិន្ទុ បន្ទាប់ពី​ពួកគេ​បាន​យក​ឈ្នះក្រុម​ ISI ដង្កោសែន​ជ័យ ២-១ ទាំង​លំបាក​កាលពី​ថ្ងៃសៅរ៍ ហើយក្រុមអង្គរ​ថាយហ្គឺរ បាន​ឈរនៅលេខ​៣ ដោយមាន​១៦ពិន្ទុ ក្រោយ​ស្មើ ០-០ ជាមួយក្រុមបឹងកេត កាលពី​ថ្ងៃសៅរ៍​ដូចគ្នា។

![](https://github.com/user-attachments/assets/3ad53fbd-50d0-42e9-ab77-c59d5017139f)

លោក Jose Munoz (ឆ្វេង) និង​លោក Oleg Starynskyi បាន​ឱប​ស្វាគមន៍​គ្នា​ក្នុង​ការប្រកួត​រវាង​ភ្នំពេញ​ក្រោន និង ក្រុម​ស្វាយរៀង​ កាល​ពី​ថ្ងៃ​អាទិត្យ។ រូបថត CPL

លោក Jose Munoz បាន​ប្រៀបប្រដូច​ការចាញ់​ក្រុម​ភ្នំពេ​ញក្រោន ៤-៣ នេះ ទៅនឹង​ការប្រកួតចាញ់​ក្រុម​វិសាខា ១-០ កាលពី​ថ្ងៃទី១៤ ខែវិច្ឆិកា និងការចាញ់​​ក្រុម BG Pathum United របស់​ថៃ ២-១ ក្នុងការ​ប្រកួត​ជម្រុះ​​ពាន​រង្វាន់ ASEAN Club Championship Shopee Cup កាលពី​ថ្ងៃទី​២៥ ខែវិច្ឆិកា​ដែរ ដែល​ក្រុម​ស្វាយរៀង គ្រប់​គ្រង​ការ​ប្រកួត​បាន​ល្អ និង​បានបង្កើតឱកាស​ច្រើន ប៉ុន្តែ​ចុងក្រោយ​បានត្រឹមចាញ់ដោយសោកស្តាយ។

លោក​បញ្ជាក់ថា៖ «វាដូចគ្នា​ទៅនឹង​ការ​​ប្រកួត​ជាមួយ​ក្រុម BG Pathum និងក្រុម​​វិសាខា អ៊ីចឹងដែរ គឺ​យើង​ធ្វើ​បាន​ល្អ ទៅលើការ​គ្រប់​គ្រង​ផ្សេងៗ​ និងមាន​ឱកាស​ច្រើន​នៅ​ក្នុងការ​ប្រកួត​ តែ​ចុង​ក្រោយលទ្ធផល​ការ​ប្រកួត​របស់​យើង អត់​សូវបានល្អ»។

ដោយ​ឡែក ​ការ​រក​បាន​៣​គ្រាប់ សម្រាប់ការ​ប្រកួត​នៅក្រៅ​ទឹក​ដី ជាមួយក្រុម​ភ្នំពេញក្រោន ត្រូវបាន​លោក Jose Munoz ​អះអាង​ថា វាមិនមែនជា​រឿង​ងាយស្រួល​នោះ ដែល​ក្រុម​របស់លោកគួរ​តែទទួលបានជ័យជម្នះ ក្នុងការ​ប្រកួត​ដ៏ជក់ចិត្ត​នេះ ប៉ុន្តែ​បែរជា​របូត​៤​គ្រាប់វិញ នាំ​ឱ្យ​ជ័យជម្នះ​ធ្លាក់ទៅ​លើក្រុម​ភ្នំពេញ​ក្រោន។

គ្រូ​បង្វឹក​អេស្ប៉ាញ​រូបនេះ បញ្ជាក់​ថា៖ «ចំណុច​ខ្សោយ​របស់​យើង​នៅ​ថ្ងៃ​នេះ គឺពាក់ព័ន​ទៅនឹងការ​លេង​នៅ​ក្នុង​ប្រអប់ ទាំង​​ប្រយុទ្ធ និង​​ការពារ​​។ ប្រយុទ្ធ​ គឺ​យើង​មានឱកាស​ច្រើន នៅ​ក្នុងការ​ប្រកួត​៣០នាទី​ដំបូង​ ប៉ុន្តែ​បែរជា ​ភ្នំពេញ​ក្រោន រក​បាន​២​គ្រាប់វិញ»។

«យើងមិន​ដឹង​ថា ភ្នំពេញ​ក្រោន បង្កើត​ឱកាស​បានប៉ុន្មាន​ដង​ទេ ប៉ុន្តែ​ចំពោះ​តំបន់​គ្រោះ​ថ្នាក់​នេះ យើង​បាន​និយាយ​ច្រើន​ជាមួយ​កីឡាករ​ ជាពិសេស​នៅតង់ទី​១ គឺ​យើង​ការពារ​​​អត់​សូវបាន​ល្អ ពេល​ខាង​ភ្នំពេញ​ក្រោន ប្រយុទ្ធ​ចូល​តំបន់​នេះ ចំណែក​ពេល​យើង​ប្រយុទ្ធ​ចូល​តំបន់​គ្រោះ​ថ្នាក់​គេ​វិញ គឺ​ស្ថាន​ភាព​មួយ​ចំនួន​ក៏​មិន​សូវ​បាន​ល្អ»។ ​ Jose Munoz បានបន្ថែម​។

ចំណែក​លោក Oleg Starynskyi គ្រូ​បង្គោល​ក្រុម​ភ្នំពេញ​ក្រោន  បាន​ចាត់​ទុក​​​ជំនួបជាមួយ​ក្រុម​ព្រះខ័ន​រាជ​ស្វាយ​រៀង កាលពី​ថ្ងៃអាទិត្យ​នោះ​ ជា​ការ​ប្រកួត​​ដ៏​ជក់​ចិត្ត​មួយ ដែល​មាន​ការ​ប្រយុទ្ធ​គ្នា​ច្រើន ហើយវា​ជា​រឿង​ល្អ​មួយ​ ដែលអ្នក​គាំ​ទ្រ​បាន​ទស្សនាក្រុម​​មាន​គុណភាព​ទាំង​​២​លេង​ល្អ​មើល​បែប​នេះ។

លោក Oleg និយាយថា៖ «ខ្ញុំ​គិត​ថា អ្នកគាំទ្រ បាន​រីករាយខ្លាំងសម្រាប់ការ​ប្រកួត​នេះ។ យើង​បាន​រៀបចំ​ការ​ប្រកួត ព្រោះ​យើង​បាន​ដឹង​ពី​របៀប​លេង​របស់​គ្នា​ទៅ​វិញ​ទៅ​មក យើង​ដឹង​ពី​ទម្រង់​លេង ការ​រៀបចំ​របស់​គ្នា។ យើង​បាន​រៀបចំ​សេណារីយ៉ូ​មួយ​ចំនួន​ផងដែរ ដើម្បី​ទទួល​បាន​ផល​ចំណេញ សម្រាប់​ការត្រៀម​ខ្លួន​នៃ​ការ​ប្រកួត​នេះ»៕