---
layout: post
code: "ART2410310621RNIZVY"
origin_url: "https://www.postkhmer.com/business/2024-10-31-130-260569"
image: "https://github.com/user-attachments/assets/504ce3df-6a4f-44f6-b409-7bfc8cd1a321"
title: "បុព្វលាភ​ធានា​រ៉ាប់រង​ដុល​នៅ​កម្ពុជា​មាន​ទឹក​ប្រាក់​ជាង ២៧២ លានដុល្លារ"
description: "​​បុព្វលាភ​ធានា​រ៉ាប់រង​ដុល​នៅ​កម្ពុជា​មាន​ទឹក​ប្រាក់​ជាង ២៧២ លានដុល្លារ​"
category: "BUSINESS"
language: "km"
date: 2024-10-31T06:25:41.325Z
---

# បុព្វលាភ​ធានា​រ៉ាប់រង​ដុល​នៅ​កម្ពុជា​មាន​ទឹក​ប្រាក់​ជាង ២៧២ លានដុល្លារ

![](https://github.com/user-attachments/assets/a3d54f5a-9576-4d6c-bf3a-135de6a06fad)

ទិដ្ឋភាព​នៃ​ការ​ធ្វើ​ដំណើរ​របស់​ប្រជាជន​ក្នុង​រាជធានី​ភ្នំពេញ។ ភ្នំពេញប៉ុស្តិ៍

បុព្វលាភ​ធានារ៉ាប់រង​ដុល​នៅ​កម្ពុជា​ក្នុង​រយៈ​ពេល ៩ ខែ​ដើម​ឆ្នាំ ២០២៤ មាន​ប្រមាណ ២៧២​លាន​ដុល្លារ កើន​ឡើង​តិច​តួច​បើ​ធៀប​នឹង​រយៈ​ពេល​ដូចគ្នា​ក្នុង​ឆ្នាំ​២០២៣ ខណៈ​អ្នក​ជំនាញ​អះអាង​ថា​កំណើន​តិចតួច​នេះ​គឺ​មាន​ជាប់​ទាក់​ទង​នឹង​កត្តា​ខាង​ក្រៅ និង​ខាង​ក្នុង​របស់​កម្ពុជា។

ទិន្នន័យ​របស់​និយ័តករ​ធានារ៉ាប់រង​កម្ពុជា​(Insurance Regulator of Cambodia) បាន​បង្ហាញ​ថា ក្នុង​រយៈ​ពេល ៩ ខែដើម​ឆ្នាំ​ ២០២៤ បុព្វលាភ​ធានា​រ៉ាប់រងដុល​​ (Gross Premium) មាន​ទឹក​ប្រាក់​សរុប​ជាង ២៧២ លាន​ដុល្លារ កើន​ឡើង​ក្នុង​រង្វង់ ៣ ភាគរយ​បើ​ធៀប​នឹង​រយៈ​ពេល​ដូចគ្នា​ក្នុង​ឆ្នាំ ២០២៣ ដែល​មាន​ចំនួន ២៦៤ លាន​ដុល្លារ។

យោង​តាម​និយ័តករ​ធានារ៉ាប់រង​កម្ពុជា នៅ​កម្ពុជា​បច្ចុប្បន្ន​មាន​ក្រុមហ៊ុន​ធានា​រ៉ាប់រង​ទូទៅ​(General Insurance)ចំនួន ១៨, ក្រុមហ៊ុន​ធានា​រ៉ាប់រង​អាយុជីវិត ​(Life Insurance) ១៤, ក្រុមហ៊ុន​ធានា​រ៉ាប់រង​ខ្នាត​តូច​ (Micro Insurance) ចំនួន ៧ ក្រុមហ៊ុន​ធានារ៉ាប់រង​បន្ត​ (Reinsurance) ចំនួន ១, និង​ក្រុមហ៊ុនជើង​សារ​ធានារ៉ាប់រង ​(Insurance Broker)ចំនួន ២០, ព្រម​ទាំង​ក្រុមហ៊ុន​ពាក់​ព័ន្ធ​មួយ​ចំនួន​ទៀត។

ទន្ទឹម​នឹង​បុព្វលាភ​ដុល​ដែល​ប្រមូល​បាន​ខាង​លើ​ ក្រុមហ៊ុន​ធានារ៉ាប់រង​ទាំង​អស់​ក៏​បាន​បញ្ចេញ​សំណង​ដុល​(Gross Claim Incurred) ប្រមាណ​ ៥៥,៦ លាន​ដុល្លារ​នៅ​ក្នុង​រយៈ​ពេល ៩​ខែ​ដើម​ឆ្នាំ​២០២៤ ដោយ​កើន​ឡើង ១៤,១៣​ភាគរយ​បើ​ធៀប​រយៈ​ពេល​ដូចគ្នា​ឆ្នាំ ២០២៣។

នាយក​ប្រតិបត្តិ​ក្រុមហ៊ុន​ធានារ៉ាប់រង​ Forte Group លោក យក់ ចំរើន​រិទ្ធិ បាន​ប្រាប់​ភ្នំពេញប៉ុស្តិ៍​ នៅ​ថ្ងៃទី ៣១ ខែតុលា ថា ភាព​យឺត​យ៉ាវ​នៃ​ទីផ្សារ​ធានា​រ៉ាប់រង​នៅ​កម្ពុជា​ គឺ​បណ្តាល​មក​ពី​កត្តា​ខាង​ក្រៅ និង​ខាង​ក្នុង​។ កត្តា​ខាង​ក្រៅ​សំដៅ​ដល់​បញ្ហា​ជាច្រើន​ដែល​កើត​មាន​ជា​បន្ត​បន្ទាប់​ដូច​ជា វិបត្តិ​បណ្តាល​មក​ពី​ជំងឺកូវីដ​១៩ ជម្លោះ​ភូមិសាស្រ្ត​នយោបាយ​រវាង​ប្រទេស​ធំៗ សង្គ្រាម​រវាង​រុស្ស៊ី-​អ៊ុយក្រែន និង​ជម្លោះ​នៅ​តំបន់​មជ្ឈឹមបូព៌ា ដែល​បញ្ហា​ទាំង​អស់​នេះ​បាន​ធ្វើ​ឱ្យ​កំណើន​សេដ្ឋកិច្ច​សកល​ធ្លាក់​ទៅ​ក្នុង​ភាព​មិន​ច្បាស់​លាស់។ នៅ​ពេល​សេដ្ឋកិច្ច​មិន​ល្អ លំហូរ​សាច់​ប្រាក់ និង​ការ​វិនិយោគ​ក៏​ធ្លាក់​ចុះ​ដែរ។

លោក​បន្ត​ថា សម្រាប់​កត្តា​ខាង​ក្នុង​គឺ​ចំណេះដឹង​របស់​ប្រជាជន​ខ្មែរ​ទាក់​ទង​នឹង​វិស័យ​ធានា​រ៉ាប់រង​នៅ​មាន​កម្រិត​ ព្រោះ​វិស័យ​នេះ​ទើប​ឈាន​ចូល​ក្នុង​ប្រទេស​កម្ពុជា​ជាង ២ ទ សវត្ស​ប៉ុណ្ណោះ ខណៈ​នៅ​ប្រទេស​ជឿនលឿន​គេ​មាន​រាប់​រយ​ឆ្នាំមក​ហើយ​។​ នៅ​ក្នុង​អំឡុង​ពេល​សេដ្ឋកិច្ច​សកល​ដំណើរការ​មិន​សូវ​ល្អ​ វិស័យ​ហិរញ្ញវត្ថុ​នៅ​កម្ពុជា​ក៏​ជួប​បញ្ហា​ខ្លះៗ​ដែរ។

លោក​បាន​ថ្លែង​ថា៖​«បើ​វិស័យ​ធនាគារ​រង​ផល​ប៉ះពាល់ វិស័យ​ធានា​រ៉ាប់រង​នឹង​កាន់​តែ​រង​ផល​ប៉ះ​ពាល់។ វិស័យ​ទាំង ២ នេះ​តែង​តែ​នៅ​ផ្សារ​ភ្ជាប់​ជាមួយ​គ្នា»។

លោក​ប្រាប់​ទៀត​ថា បច្ចុប្បន្ន​នៅ​កម្ពុជា​មាន​ធានារ៉ាប់រង​សំខាន់​ៗ​ចំនួន ៣ ប្រភេទ គឺ​ធានា​រ៉ាប់រង​ទូទៅ, ធានា​រ៉ាប់រង​អាយុជីវិត, និង​ធានា​រ៉ាប់រង​ខ្នាតតូច។ សម្រាប់​ធានា​រ៉ាប់រង​ខ្នាតតូច គឺ​កំពុង​មាន​ដំណើរការ​ល្អ​ជាង​គេ ប៉ុន្តែ​ដោយ​សារ​ផ្នែក​នេះ​មាន​ចំនួន​ទឹក​ប្រាក់​តិច​(ករណី​ខ្លះ​អាច​មាន​ចាប់​ពី​ ១​ដុល្លារ​អាមេរិក​ឡើង​ទៅ) ដូច្នេះ​វា​មិន​អាច​ជួយ​ធ្វើ​ឱ្យ​វិស័យ​ធានារាប់រង​កម្ពុជា​ ហក់​ឡើង​បាន​ភ្លាមៗ​ទេ។

លោក​បាន​បញ្ជាក់​ថា៖​«សម្រាប់​ធានា​រ៉ាប់រង​ខ្នាតតូច ជា​សមាមាត្រ​គឺ​កើន​ឡើង​រហូត​ដល់ ៦០-៧០​ ភាគរយ​ ប៉ុន្តែ​បើ​និយាយ​ពី​ចំនួន​ទឹក​ប្រាក់​គឺ​មាន​តិចតួចប៉ុណ្ណោះ»។ មួយ​រយៈ​ចុងក្រោយ​នេះ​យើង​ឃើញ​វិស័យ​ធានា​រ៉ាប់រង​ខ្នាតតូច​មាន​សន្ទុះ​កើន​ឡើង​គួរ​ឱ្យ​ចាប់​អារម្មណ៍»។

លោក​បាន​លើក​ឡើង​ថា៖​«​នៅ​ពេល​សេដ្ឋកិច្ច​ពិភពលោក​មាន​ដំណើរការ​ល្អ​ឡើង​វិញ​ ខ្ញុំ​មាន​សុទិដ្ឋនិយម​ថា វិស័យ​ធានារ៉ាប់រង​កម្ពុជា​នឹង​មាន​សម្ទុះ​ខ្លាំង​ជាង​បច្ចុប្បន្ន​ គឺ​នឹង​ស្ថិត​ក្នុង​កំណើន​លេខ ២​ខ្ទង់​ដូច​មុន​ពេល​មាន​វត្តមាន​ជំងឺកូវីដ​១៩»។  
លោក ប៊ូ ចាន់​ភី​រូ អគ្គ​នាយក​និយ័តករ​ធានារ៉ាប់រង​កម្ពុជា (BOU Chanphirou, Director General of the Insurance Regulator of Cambodia (IRC), 

នៅ​ក្នុង​«ទិវាធានា​រ៉ាប់រង ២០២៤» ដែល​រៀបចំ​ក្នុង​ខេត្ត​ព្រះសីហនុ ​ពី​ថ្ងៃទី​២៧-​២៨ ខែ​កក្កដា ឆ្នាំ​២០២៤ បាន​លើក​ឡើង​ថា វិស័យ​ធានារ៉ាប់​រង​នៅ​កម្ពុជា​នា​រយៈ​ពេល ៥ ឆ្នាំ​កន្លង​មក​នេះ​បាន​រីក​ចម្រើន​គួ​រឱ្យកត់​សម្គាល់​ ដោយ​ទំហំ​ទីផ្សារ​ធានារ៉ាប់រង​កម្ពុជា​ក្នុង​ឆ្នាំ​២០២៣ បាន​កើន​ឡើង​ដល់​ប្រមាណ ៣៤៤ លានដុល្លារ ដែល​បាន​ចូលរួម​ចំណែក​ក្នុង​សេដ្ឋកិច្ច​ជាតិ​ក្នុង​អត្រា​ប្រមាណ ១,១៦​ភាគរយ នៃ ផ.ស.ស. និង​ដង់ស៊ីតេ​ធានារ៉ាប់រង​ចំនួន ២១,០២ ដុល្លារ​ក្នុង​មនុស្សម្នាក់។

លោក​និយាយ​ថា៖​«​ទីផ្សារ​ធានា​រ៉ាប់រង​កម្ពុជា​នៅ​មាន​សក្តានុពល​ធំធេង​សម្រាប់​ការ​រីកចម្រើន​នា​ពេល​ខាង​មុខ។ ទោះ​យ៉ាង​ណា​បញ្ហា​កង្វះ​ខាត​ការ​យល់​ដឹងរបស់​សាធារណជន​អំពី​អត្ថប្រយោជន៍​នៃ​ការ​ធានា​រ៉ាប់រង និង​ជំនឿ​ទុកចិត្ត​របស់​អតិថិជន​លើ​ក្រុមហ៊ុន​ធានា​រ៉ាប់រង គឺ​ជា​បញ្ហា​ប្រឈម​មួយ​ដែល​ទាមទារ​ឱ្យ​មាន​ការ​ផ្សព្វផ្សាយ និង​អប់​រំបញ្ជ្រាប​ជូន​ដល់​សាធារណជន​បន្ថែម​ទៀត​អំពី​ខ្លឹមសារ និង​អត្ថប្រយោជន៍​នៃ​ការ​ធានារ៉ាប់រង»។

យោង​តាម​របាយការណ៍​របស់ IRC បុព្វលាភ​ធានារ៉ាប់រង​ដុល (Gross Premium Income) របស់​វិស័យ​ធានារ៉ាប់រង​កម្ពុជា កាលពី​ឆ្នាំ ២០២៣ មាន​ចំនួន ៣៤៤,២៦ លាន​ដុល្លារ កើនឡើង ៣,៦ ភាគរយ​ពី ៣៣២,៣៥​ លាន​ដុល្លារ​កាលពី​ឆ្នាំ ២០២២៕