---
layout: post
code: "ART2411081206HYXPNS"
origin_url: "https://www.postkhmer.com/business/2024-11-8-192-260644"
image: "https://github.com/user-attachments/assets/3742eafc-0df6-4740-b4d6-bb87acdf00ea"
title: "ឌុច ដារិន្ទ៖ កម្ពុជា​នឹង​អាច​បន្ត​ទាក់​ទាញ និង​ពង្រឹង​ទំនាក់ទំនង​ពាណិជ្ជ​កម្ម និង​ការ​វិនិយោគ​ជាមួយ​ប្រធានា​ធិបតី​អាមេរិក​ថ្មី"
description: "​​ឌុច ដារិន្ទ៖ កម្ពុជា​នឹង​អាច​បន្ត​ទាក់​ទាញ និង​ពង្រឹង​ទំនាក់ទំនង​ពាណិជ្ជ​កម្ម និង​ការ​វិនិយោគ​ជាមួយ​ប្រធានា​ធិបតី​អាមេរិក​ថ្មី​"
category: "BUSINESS"
language: "km"
date: 2024-11-08T12:10:12.081Z
---

# ឌុច ដារិន្ទ៖ កម្ពុជា​នឹង​អាច​បន្ត​ទាក់​ទាញ និង​ពង្រឹង​ទំនាក់ទំនង​ពាណិជ្ជ​កម្ម និង​ការ​វិនិយោគ​ជាមួយ​ប្រធានា​ធិបតី​អាមេរិក​ថ្មី

![](https://github.com/user-attachments/assets/0d0aa5f6-3f7c-4868-90eb-b78fe3205870)

លោកបណ្ឌិត ឌុច ដារិន្ទ ក្នុង​កិច្ច​ប្រជុំ​មួយ​នៅ​រាជធានី​ភ្នំពេញ​កាល​ពី​ពេល​ថ្មី​ៗ នេះ​។ សហការី

_លទ្ធផល​នៃ​ការ​បោះឆ្នោត​ជ្រើសរើស​សភា​តំណាង​រាស្រ្ត​នៅ​សហរដ្ឋ​អាមេរិក​បាន​បិទ​បញ្ចប់​ហើយ​កាល​ពី​ថ្ងៃទី​៦ ខែ​វិច្ឆិកា ដោយជ័យជម្នះ​បាន​ទៅ​គណបក្ស​សាធារណរដ្ឋ ដែល​មាន​លោក Donald Trump ជា​ប្រធាន​គណបក្ស។ លោក Donald Trump នឹង​ក្លាយ​ជា​ប្រធានា​ធិបតី​ទី​ ៤៧ របស់​សហរដ្ឋ​អាមេរិក ហើយ​​ត្រូវ​ចូល​កាន់​តំណែង​នៅ​ខែ​មករា ឆ្នាំ ២០២៥ ខាង​មុខ។_

_តើ​ការ​ផ្លាស់ប្ដូរ​តំណែង​ប្រធានា​ធិបតី​ពី​គណបក្ស​ប្រជាធិបតេយ្យ ទៅ​គណបក្ស​សាធារណ​រដ្ឋ នៅ​ដើម​ឆ្នាំ ២០២៥ ខាង​មុខ​នឹងផ្តល់​​​​ផល​វិជ្ជមាន និង​អវិជ្ជមាន​បែប​ណាខ្លះ​ចំពោះ​កិច្ច​សហប្រតិបត្តិការ​ផ្នែក​ពាណិជ្ជកម្ម​រវាង​កម្ពុជា-អាមេរិក។_

_អតីត​សាស្រ្តា​ចារ្យ​សេដ្ឋកិច្ច​នៃ​មហា​វិទ្យាល័យ Tallahassee ក្នុង​រដ្ឋ Florida លោក​បណ្ឌិត **ឌុច ដារិន្ទ** កាល​ពី​រសៀល​ថ្ងៃ​ទី​៨ ខែ​វិច្ឆិកា បាន​ចំណាយ​ពេល​ដ៏មមាញឹក​របស់​លោក​ជួប​ជា​មួយ​ លោក **ហ៊ឹន ពិសី** អ្នក​យក​ព័ត៌មាន​នៃ​សារព័ត៌មាន​ភ្នំពេញប៉ុស្តិ៍​​ដើម្បី​ចែក​រំលែក​ និង​ធ្វើ​ការ​វិភាគ​អំពី​ទំនាក់​ទំនង​ផ្នែក​សេដ្ឋកិច្ច​រវាង​កម្ពុជា-​អា​មេរិក ក្នុង​អំឡុង​ពេល ៤​ ឆ្នាំ​ខាង​មុខក្រោម​ការ​ដឹក​នាំ​របស់​លោក Donald Trump ​(ឆ្នាំ​២០២៥-២០២៨)។_

**ជា​ទូទៅ​តើ​គោល​នយោបាយ​សេដ្ឋកិច្ច​របស់​គណបក្ស​សាធារណរដ្ឋ​មាន​លក្ខណៈ​បែប​ណា​បើ​ធៀប​នឹង​គណបក្ស​ប្រជាធិបតេយ្យ​?**

គោល​នយោបាយ​សេដ្ឋកិច្ច​របស់​គណបក្ស​សាធារណរដ្ឋ ជា​ទូទៅ​សង្កត់​ធ្ងន់​លើ​សេដ្ឋកិច្ច​ទីផ្សារ​សេរី ការ​កាត់​បន្ថយ​អត្រា​ពន្ធដារឱ្យ​នៅ​ទាប និង​ការ​កាត់​បន្ថយ​ការអន្តរាគមន៍​របស់​រដ្ឋាភិបាល​ក្នុង​វិស័យ​សេដ្ឋកិច្ច។ គណបក្ស​សាធារណរដ្ឋ​តស៊ូ​មតិ​ដើម្បី​កាត់​បន្ថយ​ច្បាប់ និង​បទដ្ឋាន​គតិយុត្តិ​ដែល​មាន​ច្រើន​ពេក​នាំ​ឱ្យ​រាំងស្ទះ​ដល់​ដំណើរការ​ពាណិជ្ជកម្ម ជា​ពិសេស​ក្នុង​វិស័យ​ថាមពល ហិរញ្ញវត្ថុ និង​ផលិតកម្ម ដើម្បី​ជំរុញ​កំណើន​អាជីវកម្ម និង​សេដ្ឋកិច្ច។

ផ្ទុយ​ទៅ​វិញ គណបក្ស​ប្រជាធិបតេយ្យ តែង​មាន​និន្នាការ​ផ្តល់​អាទិភាព​ដល់​តួនាទី​រដ្ឋាភិបាល​យ៉ាង​សកម្ម​ក្នុង​ការ​គ្រប់គ្រង​សេដ្ឋកិច្ច​អាមេរិក។ គោល​នយោបាយ​គណបក្ស​ប្រជាធិបតេយ្យ ជា​រឿយៗ​ផ្តោត​លើ​ការ​បង់​ពន្ធ​កើន​(ពន្ធ​ដែល​កើន​ឡើង​តាម​ទឹក​ប្រាក់​ដែល​ត្រូវ​ជាប់ពន្ធ) ការ​ចំណាយ​ជា​សាធារណៈ​ដើម្បី​គាំទ្រ​កម្មវិធី​សង្គម​និង​ធ្វើ​ច្បាប់ និង​បទដ្ឋាន​គតិយុត្តិ​នានា​សម្រាប់​គ្រប់គ្រង​ពាណិជ្ជកម្ម និង​ឧស្សាហកម្ម​ដើម្បី​ធានា​ការ​ការពារ​អ្នក​ប្រើប្រាស់ និង​គាំពារ​បរិស្ថាន។ វិធីសាស្រ្ត​នេះ​ស្រប​នឹង​សេដ្ឋកិច្ច Keynesian ដែល​បង្ហាញ​ថា ជួន​កាល​ការអន្តរាគមន៍​របស់​រដ្ឋាភិបាល​គឺ​ចាំ​បាច់​ដើម្បី​ធ្វើ​មាន​ស្ថិរភាព​សេដ្ឋកិច្ច។

**តើ​លោក​យល់​ឃើញ​យ៉ាង​ណា​ចំពោះ​ទំនាក់ទំនង​សេដ្ឋកិច្ច​រវាង​ប្រទេស​ទាំង​ ២ លើ​ផ្នែក​ពាណិជ្ជកម្ម និង​វិនិយោគ​សម្រាប់​ឆ្នាំ ២០២៥?**

ទាក់ទង​នឹង​ទំនាក់​ទំនង​ពាណិជ្ជកម្ម និង​វិនិយោគ​រវាង​កម្ពុជា និង​សហរដ្ឋ​អាមេរិក សម្រាប់​អាណត្តិ​ទី ២ របស់​លោក Trump ឆ្នាំ ២០២៥ ខាង​មុខ​នេះ យើង​អាច​ពិនិត្យ​មើល​ពី​បទពិសោធ​ជា​ប្រវត្តិសាស្រ្ត​កន្លង​មក​នៃ​ទំនាក់​ទំនង​កម្ពុជា​ជាមួយ​សហរដ្ឋ​អាមេរិក ក្នុង​អំឡុង​ពេល​ដែល​លោក Trump បាន​កាន់តំណែង​ជា​ប្រធានា​ធិបតី​ចាប់​ពី​ដើម​ឆ្នាំ ២០១៧ ដើម្បី​ព្យាករណ៍​អំពី​ទំនាក់​ទំនង​សេដ្ឋកិច្ច​រវាង​កម្ពុជា និង​អាមេរិក​នៅ​ថ្ងៃ​អនាគត។

ក្នុង​ចន្លោះ​ពេល​នោះ​កម្ពុជា​បាន​នាំចេញ​ទំនិញ​ជាច្រើន​ទៅ​ទីផ្សារ​អាមេរិក រួមមាន​វ៉ាលី កាបូប​សម្អាង កាបូប​យួរដៃ កាបូបស្ពាយ និង​ស្រោមវ៉ែនតា ព្រម​ទាំង​ផលិតផល​ដទៃ​ទៀត​ដូច​ជា កង់ អង្ករ និង​អំពូលភ្លើង​ជាដើម។ ឧទាហរណ៍ ក្នុង​ឆ្នាំ ២០២០ ទំហំ​ពាណិជ្ជកម្ម​សរុប​ឈាន​ដល់ ៥,៥១ ពាន់​លាន​ដុល្លារ ខណៈ​ការ​វិនិយោគពី​សហរដ្ឋ​អាមេរិក​ក៏​បាន​កើន​ឡើង​យ៉ាង​ខ្លាំង​ពី ៧,៨៤ លាន​ដុល្លារ ទៅ​ដល់ ៣៣,៣៣ លាន​ដុល្លារ ចន្លោះ​ពី​ឆ្នាំ ២០១៩ ដល់ ២០២០។

ចាប់​តាំង​ពី​ឆ្នាំ ១៩៩៤ ដល់​ឆ្នាំ ២០២២ ការ​វិនិយោគ​សរុប​របស់​សហរដ្ឋ​អាមេរិក​បាន​ឈាន​ដល់ ១.៤ ពាន់​លាន​ដុល្លារ។

ការ​វិនិយោគ​ពី​សហរដ្ឋ​អាមេរិក​នៅ​កម្ពុជា​គ្រប​ដណ្តប់​ក្នុង​វិស័យ​សំខាន់ៗ ដូចជា ទេសចរណ៍ សេវាកម្ម សំណង់ កសិកម្ម វាយនភ័ណ្ឌ ថាមពល ឧស្សាហកម្ម និងសណ្ឋាគារ។ ក្រុមហ៊ុន​ដ៏ធំៗ​របស់​អាមេរិក​ដែល​បាន​វិនិយោគ​រួម​មាន Caltex, Chevron, Coca-Cola, Unocal, Conoco, Jupiter, Northbridge និង R.M. Asia។ ថ្មីៗនេះក្រុមហ៊ុន Ford បាន​បើក​រោងចក្រ​ដំឡើង​រថយន្ត​នៅ​ខេត្ត​ពោធិ៍សាត់។

ផ្នែក​ហ្វ្រេនឆាយ​របស់​អាមេរិក​ក៏​ទទួល​បាន​នូវ​ការគាំទ្រ​ខ្លាំង​នៅ​ប្រទេស​កម្ពុជា​ផងដែរ ជា​ពិសេស​ក្នុង​វិស័យ​អាហារ និង​ភេសជ្ជៈ ការ​លក់រាយ និង​បដិសណ្ឋារកិច្ច។ ម៉ាក​ល្បីៗ​ដូចជា Starbucks, Burger King, KFC, Domino's, Century 21, Papa John's, Marriott និង Hyatt បាន​រួម​ចំណែក​ដល់​ការអភិវឌ្ឍ​សេដ្ឋកិច្ច​ក្នុង​ប្រទេស​ដោយ​ផ្តល់​ជម្រើស​គុណភាព និង​បង្កើត​ការងារ​ជាច្រើន​ក្នុង​ស្រុក។

ខ្ញុំ​មាន​ទំនុក​ចិត្ត​ថា កម្ពុជា​នឹង​បន្ត​ពង្រឹង​ការ​នាំចេញ និង​កំណើន​ពាណិជ្ជកម្ម​ក្នុង​តំបន់ និង​ពិភពលោក។ បើ​ទោះ​បីជា​មាន​ការ​ប្រឈម​នៅ​ក្នុង​សេដ្ឋកិច្ច​សកល​ក៏ដោយ កំណើន​នៃ​ការ​នាំចេញ​របស់​កម្ពុជា បាន​បង្ហាញ​ពី​ភាព​ធន់ និង​គុណភាព​នៃ​ផលិតកម្ម​របស់​កម្ពុជា។ ខ្ញុំ​សង្ឃឹម​ថា កម្ពុជា​នឹង​អាច​បន្ត​ទាក់​ទាញ​ និង​ពង្រឹង​ទំនាក់ទំនង​ពាណិជ្ជកម្ម និង​ការ​វិនិយោគ​ជាមួយ​ប្រធានា​ធិបតី​អាមេរិក​ថ្មី​បាន​ល្អ។

![](https://github.com/user-attachments/assets/ab0fc3e4-aa46-473e-8eac-1bb87388274b)

ទិដ្ឋភាព​សំណង់​អគារ​ដ៏​ច្រើន​ក្នុង​រាជធានី​ភ្នំពេញ​។ ភ្នំពេញប៉ុស្តិ៍​

**តើ​លោក​គិត​ថា ការ​ឡើង​កាន់​អំណាច​របស់​លោក Donald Trump នឹង​ផ្តល់​ឱ្យ​កម្ពុជា​នូវ​ឱកាស​ទទួល​បាន​ផល​ចំណេញ​ផ្នែក​សេដ្ឋកិច្ច​ដែរ ឬទេ?**

ទាក់ទង​នឹង​ឱកាស​សម្រាប់​កម្ពុជា​ជាមួយ លោក Donald Trump កាន់​អំណាច ខ្ញុំ​ជឿជាក់​ថា កម្ពុជា​នឹង​បន្ត​ពង្រឹង​ទំនាក់​ទំនង​សេដ្ឋកិច្ច​ជាមួយ​អាមេរិក ដោយ​ផ្តោត​លើ​ការ​ជំរុញ​ពាណិជ្ជកម្ម និង​វិនិយោគ​អន្តរជាតិ។ ប្រសិន​បើ​មាន​ការ​សង្កត់​ធ្ងន់​ជាថ្មី​លើ​ពាណិជ្ជកម្ម និង​ការ​វិនិយោគ ជា​ពិសេស​ក្រោម​គោល​នយោបាយ​ដែល​អនុគ្រោះ​ដល់​ក្រុមហ៊ុន​អាមេរិក​ក្នុង​ការ​ស្វែងរក​ទីផ្សារ​ថ្មី កម្ពុជា​នឹង​មាន​ឱកាស​កាន់​តែ​ច្រើន ពី​ព្រោះ​កម្ពុជា​មាន​ទីតាំង​អំណោយផល​ផ្តល់​នូវ​បរិយាកាស​ល្អ​ប្រសើរ កម្ពុជា​មាន​សុខ​សន្តិភាព ស្ថិរភាព​នយោបាយ និង​មាន​សេដ្ឋកិច្ច​ទីផ្សារ​សេរី​បើក​ចំហ​សម្រាប់​អ្នក​វិនិយោគ​អាមេរិក។

**នៅ​ពេល​លោក Donald Trump នៅ​ជា​ប្រធានា​ធិបតីទី ៤៥ លោក​បាន​ប្រើ​គោលនយោបាយ «អាមេរិក​ទី១»(America First) និង​បាន​ដាក់​សម្ពាធ​ខ្លាំង​ជាមួយ​ប្រទេស​មហា​អំណាច​សេដ្ឋកិច្ចទី ២ ចិន ដែល​នាំ​ឱ្យ​ក្រុមហ៊ុន​មួយ​ចំនួន​បាន​ចាក​ចេញ​ពី​ប្រទេសចិន ទៅបើក​ទីតាំង​នៅ​កន្លែង​ផ្សេង​រួម​ទាំង​កម្ពុជា។ តើ​លោក​គិត​ថា ស្ថានភាព​បែប​នេះ​អាច​នឹង​កើត​មាន​ទៀត​ដែរ ឬទេ?**

ទាក់ទង​នឹង​ការ​ចាកចេញ​នៃ​ក្រុមហ៊ុន​ខ្លះ​ពី​ប្រទេស​ចិន ខ្ញុំ​ជឿជាក់​ថា កម្ពុជា​មាន​បរិយាកាស​អំណោយ​ផល​ក្នុង​ការ​ទាក់​ទាញ​ការ​វិនិយោគ​ថ្មីៗ ​ព្រោះ​កម្ពុជា​បច្ចុប្បន្ន​រក្សា​បាន​ស្ថិរភាព​ម៉ាក្រូ​សេដ្ឋកិច្ច មាន​អត្រា​អតិផរណា​នៅ​ទាប​នៅ​ឆ្នាំ ២០២៤ និង​ឆ្នាំ​២០២៥ ដែល​អាច​គ្រប់​គ្រង​បាន និង​មានកំណើន​សេដ្ឋកិច្ច​ប្រកប​ដោយ​ចីរភាព។

កម្ពុជា​មាន​បរិយាកាស​វិនិយោគ​អំណោយ​ផល មាន​សេដ្ឋកិច្ច​ទីផ្សារ​សេរី អ្នក​វិនិយោគ​ទទួល​បាន​ការ​លើក​ទឹកចិត្ត​វិនិយោគ​តាម​រយៈ​ច្បាប់​វិនិយោគ​ថ្មី និង​ដំណើរ​ការ​អនុម័ត​ដែល​មាន​ភាព​ងាយ​ស្រួល​ដោយ​ប្រើ​បច្ចេកវិទ្យា​ឌីជីថល។ កម្ពុជា ក៏​មាន​កម្លាំង​ពលកម្ម​វ័យ​ក្មេង​ដែល​សកម្ម និង​មាន​ជំនាញ ជាមួយ​ប្រាក់​ឈ្នួល​ប្រកួត​ប្រជែង​ក្នុង​តំបន់។

លើសពី​នេះ កម្ពុជា​មាន​កិច្ច​ព្រមព្រៀង​ពាណិជ្ជកម្ម​សេរី​ដែល​មាន​សក្តានុពល និងគាំទ្រ​ដល់​សហគមន៍​ពាណិជ្ជកម្ម ដោយ​ស្ថិត​នៅ​ជិត​ទីផ្សារ​សំខាន់ៗ​ក្នុង​តំបន់។

**តើ​កម្ពុជា​គួរ​រៀបចំ​ខ្លួន​បែបណា​ដើម្បី​បង្កើន​ការ​ទាក់ទាញ​អ្នក​វិនិយោគិន​បរទេស ជា​ពិសេស​ជន​ជាតិ​អាមេរិក?**

ទាក់ទង​ចំណុច​នេះ ខ្ញុំ​គិត​ថា កម្ពុជា​គួរ​តែ​បន្ត​រក្សា​សុខ​សន្តិភាព ស្ថិរភាព​នយោបាយ និង​បន្ត​ពង្រឹង​សេរីភាព​សេដ្ឋកិច្ច ពី​ព្រោះ សេរីភាព​សេដ្ឋកិច្ច​ជួយ​បង្កើន​ទំនុកចិត្ត​ជូន​វិនិយោគិន​បរទេស រួមទាំង​អាមេរិក និង​ជំរុញ​ការ​លើក​ទឹកចិត្ត​ដល់​ការ​វិនិយោគ​ ​សម្រាប់​រយៈពេល​វែង។ សេរីភាព​សេដ្ឋកិច្ច​រួម​ជាមួយ​សន្តិភាព និង​ស្ថិរភាព​នយោបាយ អាច​ផ្តល់​នូវ​បរិយា​កាស​សម្រាប់​វិនិយោគិន​មើល​ឃើញ​ឱកាស​វិនិយោគ​រយៈពេល​វែង ដែល​មាន​ប្រយោជន៍​សម្រាប់​ការអភិវឌ្ឍ និង​ការ​រីក​ចម្រើន​នៃ​សេដ្ឋកិច្ច​កម្ពុជា​បន្ត​ទៀត​ប្រកប​ដោយ​បរិយាប័ន្ន។

**តើ​លោក​គិត​ថា សេដ្ឋកិច្ច​កម្ពុជា​ក្នុង​ឆ្នាំ ២០២៥ អាច​នឹង​មាន​ភាពវិជ្ជមាន​លើស​ពី​ឆ្នាំ ២០២៤ ដែរ ឬទេ?**

ខ្ញុំរំពឹង​ថា សេដ្ឋកិច្ច​កម្ពុជា​នឹង​មាន​ការអភិវឌ្ឍ​ល្អ​ប្រសើរ​ជាង​ឆ្នាំ ២០២៤។ តួលេខ​មួយ​បង្ហាញ​ថា ផលិត​ផល​ក្នុង​ស្រុក (ផ.ស.ស) សម្រាប់​មនុស្ស​ម្នាក់​នៅ​កម្ពុជា ក្នុង​ឆ្នាំ ២០២៥ ត្រូវ​បាន​រំពឹង​ថា​នឹង​កើន​ដល់ជិត ៣ ពាន់​ដុល្លារ​អាមេរិក ព្រម​ទាំង​អត្រា​កំណើន​នៃ​ផលិតផល​ក្នុង​ស្រុក​សរុប​ព្យាករណ៍​ថា នឹង​កើនបាន ៦,៣ ភាគរយ គាំទ្រ​ដោយ​វិស័យ​សេដ្ឋកិច្ច​សំខាន់ៗ​ដូចជា វិស័យ​ឧស្សាហកម្ម នឹង​មាន​កំណើន ៨,៦ ភាគរយ, វិស័យ​សេវាកម្ម​នឹង​មាន​កំណើន ៥,៦ ភាគរយ និង​វិស័យ​កសិកម្ម នឹង​កើនឡើង ១,១ ភាគរយ។ ចំណែក​អតិផរណា ត្រូវ​បាន​ព្យាករថា​នឹង​ស្ថិត​ក្នុង​រង្វង់ ២,៥ ភាគរយ​នៅ​ឆ្នាំ ២០២៥ ខាងមុខ។

សេដ្ឋកិច្ច​កម្ពុជា​កំពុង​មាន​ការអភិវឌ្ឍ​ជា​បន្តបន្ទាប់ ដោយសារ​កំណើន​ការ​នាំចេញ​ដ៏​រឹងមាំ កំណើន​ភ្ញៀវ​ទេសចរ កំណើន​ការ​វិនិយោគ​សាធារណៈ និង​ការ​ចូលរួម​យ៉ាង​សកម្ម​របស់​ផ្នែក​ឯកជន។ កម្ពុជា​បាន​និង​កំពុង​រក្សា​ស្ថិរភាព​ម៉ាក្រូ​សេដ្ឋកិច្ច ព្រម​ទាំង​ពង្រឹង​ការ​អភិវឌ្ឍ​ប្រកប​ដោយ​ចីរភាព និង​បរិយាប័ន្ន។

**ការ​មក​ដល់​របស់​ក្រុមហ៊ុន​អន្តរជាតិ​ធំៗ នឹង​ផ្តល់​ផល​វិជ្ជមាន​បែប​ណា​ចំពោះ​សេដ្ឋកិច្ច​កម្ពុជា?**

វត្តមាន​របស់​ក្រុមហ៊ុន​អន្តរជាតិ​ធំៗនឹង​នាំ​មក​នូវ​អត្ថប្រយោជន៍​ដូចជា មូលធន​បណ្តាក់​ទុន​ច្រើន ការ​បង្កើត​ការងារ​ច្រើន​កន្លែងសម្រាប់​ប្រជាពលរដ្ឋ​ខ្មែរ និង​ជួយ​ពង្រឹង​ជំនាញ​កម្លាំង​ពលកម្ម ព្រម​ទាំង​ជួញ​លើក​កម្ពស់​ស្តង់ដារ​អាជីវកម្ម​ក្នុង​ស្រុក។

លើស​ពីនេះ ក្រុមហ៊ុន​ទាំង​នេះ​ជំរុញ​ឱ្យ​មាន​ការ​ផ្ទេរ​បច្ចេកវិទ្យា និង​លើកទឹកចិត្ត​ឱ្យ​មាន​គំនិត​ច្នៃប្រឌិត និង​ជួយ​ពង្រឹង​សមត្ថភាព​ប្រកួតប្រជែង​ជា​សកល៕​