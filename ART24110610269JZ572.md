---
layout: post
code: "ART24110610269JZ572"
origin_url: "https://www.postkhmer.com/national/2024-11-6-1721-260620"
image: "https://github.com/user-attachments/assets/63134f3c-d847-4742-a61d-0a46cc330143"
title: "ក្រសួង​មហាផ្ទៃ​ត្រៀម​ដាក់​ឲ្យ​ដំណើរ​ការ​ប្រព័ន្ធ​កត់ត្រា​បទ​ល្មើស"
description: "​​ក្រសួង​មហាផ្ទៃ​ត្រៀម​ដាក់​ឲ្យ​ដំណើរ​ការ​ប្រព័ន្ធ​កត់ត្រា​បទ​ល្មើស​"
category: "NATIONAL"
language: "km"
date: 2024-11-06T10:30:25.128Z
---

# ក្រសួង​មហាផ្ទៃ​ត្រៀម​ដាក់​ឲ្យ​ដំណើរ​ការ​ប្រព័ន្ធ​កត់ត្រា​បទ​ល្មើស

![](https://github.com/user-attachments/assets/1ef68ae1-5ac9-4eec-a2fd-78f8f9182e19)

លោក ប៉ោ ភក្កិ រដ្ឋលេខាធិការ​ក្រសួង​មហាផ្ទៃ​ដឹកនាំ​កិច្ច​ប្រជុំ​ត្រៀម​ដាក់​ដំណើរការ​ប្រព័ន្ធ​គ្រប់គ្រង់​បទ​ល្មើស កាល​ពី​ថ្ងៃ​ទី៦ ខែវិច្ឆិកា ២០២៤។ ក្រសួង​មហាផ្ទៃ

ក្រសួង​មហាផ្ទៃ​ត្រៀម​ដាក់​ឲ្យ​ប្រើប្រាស់​ប្រព័ន្ធ​​គ្រប់​គ្រង​បទល្មើស (Crime Management System - CMS) នា​ពេល​ខាង​មុខ​នេះ​សម្រាប់​ប្រើប្រាស់​ក្នុង​ការ​ពន្លឿន​​ការ​បញ្ជូន​​ព័ត៌មាន​ទៅ​មន្ត្រី​អនុវត្ត​ច្បាប់​ពាក់​ព័ន្ធ និង​ដើម្បី​រក្សា​ទុក​ទិន្នន័យ​ជន​ល្មើស។

លោក ទូច សុខៈ អ្នក​នាំពាក្យ​ក្រសួង​មហាផ្ទៃ​បាន​ប្រាប់​ភ្នំពេញ​ប៉ុស្តិ៍​ថា នៅ​ពេល​ប្រព័ន្ធ​នេះ​ដាក់​ដំណើរ​ការ បទ​ល្មើស​ទាំង​អស់​នឹង​ត្រូវ​កត់ត្រា​បញ្ចូល​ក្នុង​ប្រព័ន្ធ​នេះ រួម​មាន​ទាំង​បទ​ល្មើស​ចរាចរណ៍​ផង​ដែរ។ ប្រព័ន្ធ​នេះ​បញ្ចូល​តែ​ព័ត៌មាន​នៃ​បទ​ល្មើស​ដែល​ស្ថិត​នៅ​ក្រោម​សមត្ថកិច្ច​ក្រសួង​មហាផ្ទៃ​ប៉ុណ្ណោះ។

លោក​ថ្លែង​ថា៖ «យើង​ចង់​គ្រប់​គ្រង​បទ​ល្មើស ឬ​ជនល្មើស​ស្ថិត​នៅ​ក្នុង​ដំណាក់​កាល​នគរបាល​ជាតិ​ ក្រោម​ក្រសួង​មហាផ្ទៃ​ដើម្បី​ឲ្យ​សមត្ថកិច្ច​ពាក់​ព័ន្ធ​អាច​ទទួល​បាន​ព័ត៌មាន​ថា បុគ្គល​ម្នាក់​មាន​ជាប់​និវេទក្រហម ឬ​ក៏​ជាប់​នឹង​បទ​ល្មើស​ផ្សេង​ទៀត»។

លោក​​បន្ត​ថា៖ «កន្លង​ទៅ បើ​សិន​ជនល្មើស​ប្រព្រឹត្ត​បទ​ល្មើស​ក្នុង​ខេត្ត​ណា ដឹង​តែ​សមត្ថកិច្ច​នៅ​ខេត្ត​នោះ​ទេ ហើយ​ដឹង​តែ​សមត្ថកិច្ច​ដែល​អនុវត្ត​សំណុំ​រឿង​នោះ​ផ្ទាល់​ទៀត។​ ចំណុច​នេះ​ហើយ​ធ្វើ​ឲ្យ​ការ​ទទួល​ព័ត៌មាន​ជារួម​អត់​បាន​ទូលំទូលាយ ដែល​ធ្វើ​ឲ្យ​ការ​បង្ក្រាប និង​ការ​ចាប់​ខ្លួន​ជន​ល្មើស​មិន​សូវ​មាន​ប្រសិទ្ធភាព​ភ្លាមៗ​ នៅ​ពេល​ជន​ល្មើស​រត់​គេច​ខ្លួន​ទៅ​ខេត្ត​ផ្សេង»។

លោក​ថា សមត្ថកិច្ច​តាំង​ពី​ថ្នាក់​លើ រហូត​ដល់​ថ្នាក់​មូលដ្ឋាន​អាច​ដឹង​ថា ជន​ល្មើស​ណា​កំពុង​ស្ថិត​នៅ​ក្រោម​ការ​តាម​ប្រមាញ់ និង​មាន​សាវតារ​ដូចម្ដេច។ នៅ​ដំណាក់​កាល​បន្ទាប់ ក្រសួង​មហាផ្ទៃ​អាច​នឹង​ភ្ជាប់​ទំនាក់​ទំនង​ជាមួយ​ក្រសួង​ផ្សេង​ទៀត​ដើម្បី​កត់​ត្រា​បទ​ល្មើស​ដែល​ស្ថិត​នៅ​​ក្នុង​ដែន​សមត្ថកិច្ច​របស់​ក្រសួង​ស្ថាប័ន​ទាំង​នោះ។

កាល​ពី​ខែ​កុម្ភៈ លោក​នាយក​រដ្ឋមន្ត្រី ហ៊ុន ម៉ាណែត ក៏បាន​ជំរុញ​ឲ្យ​ស្ថាប័ន​ពាក់​ព័ន្ធ​កត់ត្រា​ឈ្មោះ​មន្ត្រី​ដែល​ពាក់​ព័ន្ធ​នឹង​គ្រឿង​ញៀន​ចូល​ក្នុង​បញ្ជី​ខ្មៅ​ក្នុង​រយៈ​ពេល​កំណត់​ណា​មួយ​ដើម្បី​ទប់ស្កាត់​កុំ​ឲ្យ​បុគ្គល​ដែល​ពាក់​ព័ន្ធ​នឹង​បទ​ល្មើស​គ្រឿង​ញៀន​ទទួល​បាន​ការងារ​នៅ​កន្លែង​ផ្សេង​ក្នុង​រយៈ​ពេល​កំណត់​ណា​មួយ។ លោក​ថា ការ​ធ្វើ​បែប​នេះ​មិន​មែន​ជា​ការ​រំលោភ​សិទ្ធិ​មនុស្ស​នោះ​ទេ ប៉ុន្តែ ដើម្បី​ការពារ​សហគមន៍​ទាំង​មូល៕