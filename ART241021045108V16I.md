---
layout: post
code: "ART241021045108V16I"
origin_url: "https://www.postkhmer.com/lifestyle/2024-10-10-1350-260436"
image: "https://github.com/user-attachments/assets/fb9cebfb-b356-4f48-901a-e691cf4e0e73"
title: "ចាប់​យក​ឱកាស​រៀន​ជំនាញ​ដុត​នំ​​ដោយ​ឥត​គិត​ថ្លៃ​​ពី​ក្រសួង​ទេសចរណ៍"
description: "​​ចាប់​យក​ឱកាស​រៀន​ជំនាញ​ដុត​នំ​​ដោយ​ឥត​គិត​ថ្លៃ​​ពី​ក្រសួង​ទេសចរណ៍​"
category: "LIFESTYLE"
language: "km"
date: 2024-10-25T16:53:29.547Z
---

# ចាប់​យក​ឱកាស​រៀន​ជំនាញ​ដុត​នំ​​ដោយ​ឥត​គិត​ថ្លៃ​​ពី​ក្រសួង​ទេសចរណ៍

![](https://github.com/user-attachments/assets/cf860a73-b610-4a3c-a104-89e8fd0786b2)

សិក្ខាកាម​ក្នុង​វគ្គ​បណ្តុះបណ្តាញ​​ជំនាញ​ដុត​នំ។ រូបថត សហការី

**ភ្នំពេញ៖** ក្នុង​គោល​បំណង​លើក​កម្ពស់​វិស័យ​ទេសចរណ៍​របស់​កម្ពុជា និង​កម្រិត​​ស្តង់ដា​សេវាកម្ម ក្រសួងទេសចរណ៍​សហការ​ជាមួយ Willmar CLV បាន​ប្រកាស​បើក​វគ្គ​បណ្តុះបណ្តាល​ផ្នែក​ដុត​នំ​ដោយ​ឥតគិតថ្លៃ។

គំនិត​ផ្តួចផ្តើម​នេះ​ត្រូវ​បាន​រៀបចំ​ឡើង​សម្រាប់​អ្នកជំនាញ និង​បុគ្គល​ដែល​ប្រាថ្នា​ចង់​បាន​ក្នុង​វិស័យ​ទេសចរណ៍ និង​បដិសណ្ឋារកិច្ច ដោយ​ផ្តល់​ឱកាស​សិក្សា​ដោយ​ផ្ទាល់​និង​តាម​អ៊ីនធឺណិត។

យោង​តាម​សេចក្តីប្រកាស​របស់​ក្រសួង​ថា៖ «កម្មវិធី​បណ្តុះបណ្តាល​នេះ​ត្រូវ​បាន​រៀបចំ​ឡើង​ក្នុង​គោលបំណង​ផ្តល់​ជូន​បុគ្គលិក​ទេសចរណ៍ បដិសណ្ឋារកិច្ច និង​បុគ្គលិក​ទេសចរណ៍ ប្រតិបត្តិករ​ទេសចរណ៍ សមាជិក​នៃ​សមាគម​ឧស្សាហកម្ម​ទេសចរណ៍​កម្ពុជា ក៏ដូចជា​សិស្សានុសិស្ស និង​យុវជន​ដែល​ចាប់អារម្មណ៍​លើ​ឧស្សាហកម្ម​នេះ»។

វគ្គ​បណ្តុះបណ្តាល​ផ្នែក​ដុត​នំ​នេះ​នឹងមាន​​រយៈពេល ២០ សប្តាហ៍ ដោយមាន​ទាំង​ជម្រើស​បណ្តុះបណ្តាល​តាម​អ៊ីនធឺណិត និង​ដោយផ្ទាល់​។​

វគ្គ​សិក្សា​នឹង​ចាប់ផ្តើម​នៅ​ថ្ងៃទី ១១ ខែតុលា ឆ្នាំ ២០២៤ ហើយនឹង​ធ្វើឡើង​រៀងរាល់ថ្ងៃ​សុក្រ​។ អ្នកចូលរួម​អាច​ជ្រើសរើស​ពី​ទម្រង់​ពីរ​៖

ថ្នាក់រៀន​ផ្ទាល់​៖ មានកំណត់​សម្រាប់​សិស្ស​ចំនួន ២០ នាក់ វគ្គ​ទាំងនេះ​នឹងធ្វើ​ឡើង​ចាប់ពី​ម៉ោង ៩:០០ ព្រឹក ដល់ ១១:០០ យប់ និង ៣:០០ រសៀល ដល់ ៥:០០ ល្ងាច ដោយ​ផ្តល់​ការបណ្តុះបណ្តាល​ដោយ​ដៃ​ក្រោម​ការណែនាំ​របស់​អ្នក​ដុត​នំ​អាជីព (០៧៨ ៨៩៩ ៩១៩)​។​

វគ្គ​បណ្ដុះបណ្ដាល​អន​ឡាញ​៖ ផ្ដល់​សម្រាប់​​អ្នកចូលរួម ១០០ នាក់ វគ្គ​បណ្តុះបណ្តាល​តាម​អ៊ីនធឺណិត​នឹងធ្វើ​ឡើង​ក្នុងពេល​ដំណាលគ្នាជាមួយ​​ថ្នាក់រៀនផ្ទាល់​ ដោយ​ផ្តល់​ជម្រើស​ដែល​អាច​បត់បែន​បាន​សម្រាប់​អ្នក​ដែល​មិនអាច​ចូលរួម​ដោយផ្ទាល់ (០១៥ ៥១១ ១១៦)​។​

វគ្គ​បណ្តុះបណ្តាល​នឹង​អាច​ចូល​ប្រើ​បាន​តាមរយៈ​គេហទំព័រ [www.tptd.org](https://www.tptd.org)។

**តម្រូវការ​ចូលរៀន និង​ការចុះឈ្មោះ​**

សេចក្តីប្រកាស​បានឱ្យ​ដឹង​ថា៖ «​​ដើម្បី​មាន​សិទ្ធិ អ្នកចូលរួម​ត្រូវតែមាន​អាយុ​យ៉ាងតិច ១៨ ឆ្នាំ មាន​ការ​តាំង​ចិត្ដ​រៀន​ឱ្យ​បាន​​ទៀងទាត់​ក្នុង​រយៈពេល ២០ សប្តាហ៍»។​

បុគ្គល​ដែលមាន​ចំណាប់អារម្មណ៍​អាច​ចុះឈ្មោះ​តាមរយៈ​គេហទំព័រ ឬ​ទំនាក់ទំនង​មកកាន់​នាយកដ្ឋាន​បណ្តុះបណ្តាល​វិជ្ជាជីវៈ​ទេសចរណ៍ នៅ​ក្រសួងទេសចរណ៍ តាមរយៈ​លេខ​ទំនាក់ទំនង​ដែល​បានផ្តល់​ជូន​ក្នុងពេល​ម៉ោង​ធ្វើការ​។​

កម្មវិធី​នេះ​ត្រូវបាន​គេ​រំពឹងថា​នឹង​ជំរុញ​ការអភិវឌ្ឍន៍​កម្លាំង​ពលកម្ម​ជំនាញ​ក្នុង​វិស័យ​នំ​បុ័ង ដែលមាន​សារៈសំខាន់​សម្រាប់​ការលើកកម្ពស់​គុណភាព​សេវាកម្ម​នៅក្នុង​ឧស្សាហកម្ម​ទេសចរណ៍​ដែល​កំពុង​រីកចម្រើនរ​បស់​កម្ពុជា​។​

អ្នកចូលរួម​នឹង​រៀន​ពី​បច្ចេកទេស​ធ្វើ​នំ​ជាច្រើន ចាប់ពី​មូលដ្ឋាន​រហូតដល់​កម្រិត​ខ្ពស់ ដែល​អាច​អនុវត្តបាន​នៅក្នុង​ហាង​កាហ្វេ ភោជនីយដ្ឋាន និង​សណ្ឋាគារ​ទូទាំងប្រទេស៕