---
layout: post
code: "ART2411210942XO1JJE"
origin_url: "https://www.postkhmer.com/national/2024-11-21-1638-260718"
image: "https://github.com/user-attachments/assets/c63ca840-6685-46fd-9836-a1b6b9ede3e3"
title: "លោក​នាយក​រដ្ឋមន្ដ្រី​មិន​អនុញ្ញាត​ផ្ដល់​អាជ្ញាប័ណ្ណ​រុករ៉ែ​នៅ​តំបន់​ព្រៃឡង់"
description: "​​លោក​នាយក​រដ្ឋមន្ដ្រី​មិន​អនុញ្ញាត​ផ្ដល់​អាជ្ញាប័ណ្ណ​រុករ៉ែ​នៅ​តំបន់​ព្រៃឡង់​"
category: "NATIONAL"
language: "km"
date: 2024-11-21T09:50:38.142Z
---

# លោក​នាយក​រដ្ឋមន្ដ្រី​មិន​អនុញ្ញាត​ផ្ដល់​អាជ្ញាប័ណ្ណ​រុករ៉ែ​នៅ​តំបន់​ព្រៃឡង់

![](https://pppkhmer.sgp1.digitaloceanspaces.com/image/main/202411/21_11_2024_24_11_2023_aerial_view_of_prey_lang_in_july_2020_neth_pheaktra_via.jpg)

ទិដ្ឋភាពពីលើអកាសនៃតំបន់ព្រៃកាលពីឆ្នាំ២០២០។ រូបថត ហ្វេសប៊ុកលោក នេត្រ ភក្ដ្រា

**ភ្នំពេញ៖** លោក​នាយក​រដ្ឋមន្ដ្រី ហ៊ុន ម៉ាណែត បាន​ថ្លែង​អះអាងថា លោក​មិន​អនុញ្ញាត​ឲ្យ​មាន​ការ​ចេញ​អាជ្ញាប័ណ្ណ​រុក​រករ៉ែ​នៅ​ក្នុងតំបន់​ព្រៃឡង់​ជា​ដាច់ខាត។

លោក​បាន​ថ្លែង​ដូច្នេះ​ក្នុង​ពិធីបិទ​សន្និបាត​បូក​សរុប​លទ្ធផល​ការងារ​​ឆ្នាំ​ ២០២៣-២០២៤​ និង​លើក​ទិសដៅ​ការងារ​ឆ្នាំ​២០២៥ របស់​ក្រសួង​រ៉ែ និងថាមពល​ នៅ​សណ្ឋាគារ​ សូហ្វីតែល ភូកេតត្រា ភ្នំពេញ​ កាលពី​រសៀល​ថ្ងៃទី​២១ ខែ​វិច្ឆិកា ឆ្នាំ​២០២៤។

លោក​នាយក​រដ្ឋមន្ដ្រី​បាន​លើក​ឡើង​ថា​៖ «ក្រសួង​រ៉ែ និងថាមពល​ត្រូវពិនិត្យ​មើលទីតាំង​​ដែលមាន​អាជ្ញាប័ណ្ណ​នៅក្នុង​ព្រៃ​ឡង់ ដែលមិនមាន​សកម្មភាព ឬ​ពុំ​មាន​សក្ដានុពល​ដើម្បី​ដកហូត ឬ​កាត់​ឃ្លាល​ចេញ​ពី​ដែន​អាជ្ញាប័ណ្ណ​ធនធាន​រ៉ែ​ និង​ហាម​ដាច់​ការ​ចេញ​អាជ្ញាប័ណ្ណ​ធនធាន​រ៉ែថ្មីទេ​​ក្នុង​តំបន់​ព្រៃ​ឡង់​។ ដាក់​មក​ខ្ញុំ ក៏​ខ្ញុំ​អត់​សញ្ញ៉េ​ដែរ»។

លោកទទួលស្គាល់ថា ការ​យក​រ៉ែ​សម្រាប់​បម្រើ​ការ​ប្រើប្រាស់​ក្នុង​ស្រុក​គឺជា​រឿង​ចាំបាច់ ពីព្រោះ​ការ​នាំ​ចូល​អាច​បង្ក​ឱ្យ​មាន​ការ​ចំណាយ​ថ្លៃ​ដើម​ខ្ពស់​។

យ៉ាងណាមិញ លោក​នាយករដ្ឋមន្ដ្រី​ស្នើ​ឱ្យ​មាន​ការ​សិក្សា​ច្បាស់​លាស់​ ដោយ​កំណត់​តំបន់​ដែល​អាច​យក​រ៉ែ​បាន និង​កន្លែង​ណា​មិន​អាច​ប៉ះពាល់​បាន។

![](https://github.com/user-attachments/assets/fb815475-68ae-486c-9dd8-569fb24ab108)

សត្វទោចត្រូវបានប្រទះឃើញនៅក្នុងតំបន់ព្រៃឡង់។ រូបថត យូសុះ អាប់ឌុលរ៉ាស់ហ៊ីម

ព្រៃ​ឡង់​ស្ថិតនៅ​ភាគ​កណ្តាល​នៃ​ប្រទេស​កម្ពុជា គឺជា​ព្រៃ​បៃតង​ទំនាប​ចុងក្រោយ​មួយ​នៅ​អាស៊ីអាគ្នេយ៍ ដែលមាន​ទំហំ​ប្រមាណ ៣៦០០ គីឡូម៉ែត្រ​ក្រឡា កាត់​ខេត្តកំពង់ធំ ព្រះវិហារ ក្រចេះ និង​ស្ទឹងត្រែង​។​

ក្នុង​រយៈពេល​ប៉ុន្មាន​ឆ្នាំ​ចុង​ក្រោយនេះ ព្រៃ​ឡង់​បាន​ប្រឈមមុខ​នឹង​ការគំរាមកំហែង​ពី​សកម្មភាព​កាប់​ឈើ និង​ជីក​រ៉ែ​ខុសច្បាប់​។ 

កាលពី​ខែធ្នូ ឆ្នាំ​២០២៣ លោកនាយក​រដ្ឋមន្ត្រី ហ៊ុន ម៉ា​ណែ​ត បានប្រកាស​បញ្ឈប់​ការចេញ​អាជ្ញាប័ណ្ណ​រុករក​​រ៉ែ​ថ្មី​នៅក្នុង​ដែនជម្រកសត្វព្រៃ​ព្រៃ​ឡង់ និង​ហាមឃាត់​ការពង្រីក​ប្រតិបត្តិការ​ដែលមាន​ស្រាប់​។ ការសម្រេចចិត្ត​នេះ​មាន​គោលបំណង​ការពារ​បូរណភាព​អេកូឡូស៊ី​៕ ​