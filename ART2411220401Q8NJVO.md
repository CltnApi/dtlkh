---
layout: post
code: "ART2411220401Q8NJVO"
origin_url: "https://www.postkhmer.com/national/2024-11-22-1058-260722"
image: "https://github.com/user-attachments/assets/afc0df98-6a95-4cf1-8606-780a9441050a"
title: "ប្រពន្ធ​ជាប់​៤​បទ​ចោទ​ ប្ដី​ជាប់​៣​បទ​ចោទ​រឿង​ចាក់​ថ្នាំ​បណ្ដាល​ឲ្យ​អ្នក​ជំងឺ​ស្លាប់​រួច​យក​សាក​សព​និង​ក្មេង​ទៅ​បោះ​ចោល"
description: "​​ប្រពន្ធ​ជាប់​៤​បទ​ចោទ​ ប្ដី​ជាប់​៣​បទ​ចោទ​រឿង​ចាក់​ថ្នាំ​បណ្ដាល​ឲ្យ​អ្នក​ជំងឺ​ស្លាប់​រួច​យក​សាក​សព​និង​ក្មេង​ទៅ​បោះ​ចោល​"
category: "NATIONAL"
language: "km"
date: 2024-11-22T04:14:59.582Z
---

# ប្រពន្ធ​ជាប់​៤​បទ​ចោទ​ ប្ដី​ជាប់​៣​បទ​ចោទ​រឿង​ចាក់​ថ្នាំ​បណ្ដាល​ឲ្យ​អ្នក​ជំងឺ​ស្លាប់​រួច​យក​សាក​សព​និង​ក្មេង​ទៅ​បោះ​ចោល

![](https://github.com/user-attachments/assets/f415faae-adaf-4d45-acf0-d8b38d54c968)

មន្ទីរ​សម្រាក​ព្យាបាល និង​សម្ភព​សុងហាក់​ម៉ារីណា​ ដែល​បើក​ដំណើរ​ការ​ដោយ​គ្មាន​លិខិត​អនុញ្ញាត និង​បាន​ចាក់​ថ្នាំ​បណ្ដាល​ឲ្យ​អ្នក​ជំងឺ​ស្លាប់ រួច​យក​សាកសព​និង​ក្មេង​ទៅ​បោះ​ចោល។ ហ្វេសប៊ុក

អយ្យការ​អម​សាលា​ដំបូង​ខេត្ត​ខេត្ត​តាកែវ បាន​ចោទ​ប្រកាន់​ប្ដី​ប្រពន្ធ​​ម្ចាស់​មន្ទីរ​សម្រាក​ព្យាបាល និង សម្ភព​សុងហាក់​ម៉ារីណា ដែល​បាន​ចាក់​ថ្នាំ​បណ្ដាល​ឲ្យ​អ្នក​ជំងឺ​ស្លាប់ រួច​យក​សាក​សព​និង​ក្មេងស្រី​​អាយុ​ ៣ ឆ្នាំ​ទៅ​បោះ​ចោល នៅ​ស្រុក​បាទី​ ខេត្ត​តាកែវ កាល​ពី​ថ្ងៃ​ទី១៨ ខែ​វិច្ឆិកា ឆ្នាំ​២០២៤។

អ្នក​នាំពាក្យ​អយ្យការ​អម​សាលា​ដំបូង​ខេត្ត​តាកែវ បាន​ឲ្យ​ដឹង​ថា ស្ត្រី​ឈ្មោះ ស៊ុន ម៉ារីណា អាយុ ៣៩ឆ្នាំ និង ប្ដី​ឈ្មោះ ហៀង សុងហាក់ ហៅ ង៉ែត អាយុ ៣៧ឆ្នាំ បាន​បើក​មន្ទីរ​សម្រាក​ព្យាបាល និង​សម្ភព​សុងហាក់​ម៉ារីណា​ ដោយ​គ្មាន​លិខិត​អនុញ្ញាត ដែល​មាន​ទីតាំង​នៅ​ភូមិ​បឹង​ពញាគុក ឃុំ​ត្រពាំង​ក្រសាំង ស្រុក​បាទី។

នៅ​ថ្ងៃ​កើត​ហេតុ ឈ្មោះ ស៊ុន ម៉ារីណា បាន​ទទួល​ព្យាបាល​ជនរងគ្រោះ​ឈ្មោះ ណាំ ចាន់ធូ ភេទស្រី អាយុ​ ៤១ឆ្នាំ ដោយ​ប្រើ​ថ្នាំចាក់។ នៅ​ពេល​ចាក់​ថ្នាំ​ជនរងគ្រោះ​បាន​បន្តិច ស្រាប់​តែ​ថ្នាំ​មាន​ប្រតិកម្ម បណ្តាល​ឱ្យ​ឈ្មោះ ណាំ ចាន់ធូ ស្លាប់​ភ្លាមៗ​តែ​ម្តង។ 

បន្ទាប់​ពី​អ្នក​ជំងឺ​បាន​ស្លាប់​ ឈ្មោះ ស៊ុន ម៉ារីណា និង​ប្តី​ឈ្មោះ ហៀង សុងហាក់ ​បាន​ដឹក​សព​ជន​រង​គ្រោះ និង​ក្មេង​ស្រី​ម្នាក់​អាយុ ៣ឆ្នាំ ត្រូវ​ជា​ក្មួយ​របស់​សព​ទៅ​ទម្លាក់​ចោល​នៅ​ចំណុច​គុម្ព​ព្រៃ​សង្កែ ស្ថិត​នៅ​ភូមិ​ម្រះ​ពៅ ឃុំ​ចំបក់ ស្រុក​បាទី ដែល​មាន​ចម្ងាយ ៣,៩០០​ម៉ែត្រ​ពី​ទីតាំង​សម្រាក​ព្យាបាល ​ដើម្បី​«លាក់​បំបាំង​សាកសព»។

នៅ​ថ្ងៃ​ទី២១ ខែវិច្ឆិកា អធិការដ្ឋាន​នគរបាល​ស្រុក​បាទី ​បាន​បញ្ជូន​ជន​សង្ស័យ​ទាំង​ពីរ​នាក់​ទៅ​តុលាការ។ ក្រោយ​ពី​បាន​សាកសួរ​ជន​សង្ស័យ​ និង​ពិនិត្យ​ភស្តុតាង​នានា​ តំណាង​អយ្យការ​អម សាលា​ដំបូង​ខេត្ត​តាកែវ បាន​សម្រេច​ចោទ​ប្រកាន់​ជនសង្ស័យ​ឈ្មោះ ស៊ុន ម៉ារីណា ចំនួន ៤ បទ ល្មើស​ រួម​មាន​ «មនុស្សឃាត​ដោយ​អចេតនា» តាម​មាត្រា​ ២០៧ នៃ​ក្រមព្រហ្មទណ្ឌ, បទ ប្រកប​វិជ្ជាជីវៈ​សុខាភិបាល​ដោយ​គ្មាន​អាជ្ញាប័ណ្ណ​ប្រកប​វិជ្ជាជីវៈ​សុខាភិបាល តាម​មាត្រា២៨ នៃ​ច្បាប់​ស្តីពី​ការ​គ្រប់​គ្រង​អ្នក​ប្រកប​វិជ្ជាជីវៈ​វិស័យ​សុខាភិបាល, បទ​ លាក់​បំបាំង​សាកសព និង​បទ ទារុណកម្ម និង​អំពើ​ឃោរឃៅ​មាន​ស្ថាន​ទម្ងន់ទោស​ទាក់​ទង​ទៅ​នឹង​ជន​រងគ្រោះ។

ចំណែក​ឈ្មោះ ហៀង សុងហាក់ ត្រូវ​បាន​ចោទ​ប្រកាន់​ពី​បទ ប្រកប​វិជ្ជាជីវៈ​សុខាភិបាល​ដោយ​គ្មាន អាជ្ញាប័ណ្ណ, បទ សម​គំនិត​ក្នុង​អំពើ​លាក់​បំបាំង​សាកសព​ និង​ បទ សម​គំនិត​ក្នុង​អំពើ​ទារុណកម្ម និង អំពើ​ឃោរឃៅ​មាន​ស្ថាន​ទម្ងន់​ទោស​ទាក់ទង​ទៅ​នឹង​ជន​រង​គ្រោះ។

មន្ទីរ​សម្រាក​ព្យាបាល និង សម្ភព​សុងហាក់​ម៉ារីណា ត្រូវ​បាន​អាជ្ញាធរ​ខេត្ត​បិទ​កាល​ពី​ថ្ងៃ​ទី១៩ ខែ​វិច្ឆិកា។

លោក វ៉ី សំណាង អភិបាល​ខេត្ត​តាកែវ បាន​ថ្លែង​នៅ​ក្នុង​សេចក្ដី​កាល​ពី​ថ្ងៃ​ទី១៩ ខែ​វិច្ឆិកា​ថា៖ «ក្នុង​នាម​ថ្នាក់​ដឹកនាំ នៃ​រដ្ឋបាល​ខេត្ត​តាកែវ និង​ក្នុង​នាម​ខ្លួន​ខ្ញុំ​ផ្ទាល់ សូម​ថ្កោល​ទោស​ចំពោះ​ទង្វើ​ដ៏​អមនុស្ស​ធម៌ ដោយ​មិន​គោរព​ក្រមសីលធម៌​វិជ្ជាជីវៈ​ជា​គ្រូពេទ្យ ជា​ពិសេស​ច្បាប់​ និង​លិខិត​បទដ្ឋាន​នានា នៃ​ព្រះរាជាណាចក្រ​កម្ពុជា»។

លោក​បន្ត​ថា៖ «ជាមួយ​គ្នា​នេះ ខ្ញុំ​ក៏​សូម​ថ្លែង​អំណរគុណ​ដល់​បង​ប្អូន​ប្រជា​ពលរដ្ឋ​ទាំង​អស់​ដែល​បាន​ចូលរួម​ឈឺ​ឆ្អាល​ចំពោះ​អំពើ​ដ៏​អមនុស្សធម៌​នេះ ដើម្បី​​ពង្រឹង​និង​ការពារ​សុខភាព​សាធារណៈ​ជូន​ប្រជាពលរដ្ឋ​ឱ្យ​បាន​កាន់​តែ​ល្អ​ប្រសើរ»៕