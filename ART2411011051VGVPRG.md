---
layout: post
code: "ART2411011051VGVPRG"
origin_url: "https://www.postkhmer.com/national/2024-11-1-1749-260588"
image: "https://github.com/user-attachments/assets/0aab8748-00cb-4b31-9cb2-e6fdfde289a9"
title: "បវេសនកាល​ថ្មី​ចាប់​ផ្ដើម​នៅ​ថ្ងៃ​នេះ​​ ដោយ​រដ្ឋាភិបាល​​​ប្ដេជ្ញា​បន្ត​យក​ចិត្ត​ទុកដាក់​ខ្ពស់​លើ​វិស័យ​អប់រំ"
description: "​​បវេសនកាល​ថ្មី​ចាប់​ផ្ដើម​នៅ​ថ្ងៃ​នេះ​​ ដោយ​រដ្ឋាភិបាល​​​ប្ដេជ្ញា​បន្ត​យក​ចិត្ត​ទុកដាក់​ខ្ពស់​លើ​វិស័យ​អប់រំ​"
category: "NATIONAL"
language: "km"
date: 2024-11-01T10:55:16.706Z
---

# បវេសនកាល​ថ្មី​ចាប់​ផ្ដើម​នៅ​ថ្ងៃ​នេះ​​ ដោយ​រដ្ឋាភិបាល​​​ប្ដេជ្ញា​បន្ត​យក​ចិត្ត​ទុកដាក់​ខ្ពស់​លើ​វិស័យ​អប់រំ

![](https://github.com/user-attachments/assets/c9109eca-6bf5-4553-b6c4-87e6f547cf98)

សិស្សានុសិស្ស​ចូលរួម​ការ​បើក​បវេសនកាល​ឆ្នាំ​សិក្សា​ថ្មីនៅអនុវិទ្យាល័យចតុមុខ នៅ​ថ្ងៃ​ទី១ ខែវិច្ឆិកា ឆ្នាំ២០២៤។ ក្រសួង​អប់រំ

លោក ហ៊ុន ម៉ាណែត ​ថ្លែង​ថា រដ្ឋាភិបាល​កម្ពុជា​នៅ​តែ​បន្ត​យក​ចិត្ត​ទុក​ដាក់​ខ្ពស់​លើ​វិស័យ​អប់រំ តាម​រយៈ​ការ​បន្ត​រិះ​រក​វិធានការ​​និង​យុទ្ធសាស្ត្រ​បន្ថែម​ទៀត ​ដើម្បី​ឱ្យ​សាលា​រៀន​ក្លាយ​ជា​អង្គភាព​ផ្តល់​សេវា​សាធារណៈ ​ដែល​មាន​ប្រសិទ្ធភាព​ខ្ពស់ អភិបាល​កិច្ច​ល្អ និង​មាន​គណនេយ្យភាព​ជាមួយ​នឹង​ប្រជាជន​និង​សហគមន៍។

ការ​ប្ដេជ្ញា​នេះ​ធ្វើ​ក្នុង​ពេល​ដែល​សាលា​រៀន​ទូទាំង​ប្រទេស ​ចាប់​ផ្ដើម​ឆ្នាំ​សិក្សា​ថ្មី​ចាប់​ពី​ថ្ងៃ​ទី១ ខែ​វិច្ឆិកា​នេះ។ នៅ​ក្នុង​សារ​អបអរ​ដល់​ការ​បើក​បវេសនកាល​ថ្មី លោក ហ៊ុន ម៉ាណែត លើក​ទឹក​ចិត្ត​ឲ្យ​សាលា​រៀន​ទាំង​អស់​អនុវត្ត​តួនាទី​ប្រកប​ដោយ​ការ​ទទួល​ខុសត្រូវ​ខ្ពស់ ជាពិសេស​លើ​សកម្មភាព​បង្រៀន​និង​រៀន ដែល​នឹង​នាំ​ទៅ​រក​ការ​ប្រែ​ប្រួល​ជា​វិជ្ជមាន​នៃ​លទ្ធផល​សិក្សា​របស់​សិស្ស ប្រកប​ដោយ​វិន័យ​ សីលធម៌ គុណធម៌​ និង​ឥរិយាបថ​ថ្លៃថ្នូរ ​សក្ដិសម​ជា​កុលបុត្រ ​កុលធីតា​ខ្មែរ និង​ជា​ទំពាំង​ស្នង​ឫស្សី​របស់​ជាតិ។

លោក​នាយក​រដ្ឋមន្ត្រី បាន​ដាក់​ចេញ​គោល​ការណ៍​ជា​ច្រើន​ចំណុច​ដើម្បី​ឲ្យ​ដំណើរការ​ឆ្នាំ​សិក្សា​ថ្មី​​ទទួល​បាន​លទ្ធផល​ល្អ​ប្រសើរ​តាម​ការ​គ្រោង​ទុក ដូចជា ស្នើ​ឲ្យ​ក្រសួង​អប់រំ យុវជន​និង​កីឡា ​បន្ត​អនុវត្ត​កំណែ​ទម្រង់​វិស័យ​អប់រំ ដូចជា យន្តការ​សាលារៀនគំរូ, ការ​ អនុវត្ត​កម្មវិធី​ក្រៅ​ម៉ោង​សិក្សា ​ក្នុង​គោលដៅ​បន្ថែម ២ម៉ោង​សិក្សា​យ៉ាង​តិច ​ក្នុង​មួយ​ថ្ងៃ ដោយ​ផ្ដោត​លើ​មុខ​វិជ្ជា​សិក្សា​គោល និង​ការ​ពង្រឹង​វិន័យ សីលធម៌ នឹង​ឥរិយាបថ។

លោក​ក៏​ប្រាប់​ឲ្យ​សាលា​រៀន​នៅ​គ្រប់​កម្រិត​រៀបចំ​បរិស្ថាន​សាលារៀន​ស្អាត គ្មាន​សំរាម សាលារៀន​បៃតង​ឱ្យ​សក្តិសម​ជា​ទី​កន្លែង​ផ្តល់​ការអប់រំ និង​បណ្ដុះ​គំនិត​ស្អាត​ស្អំ ឥរិយាបថ​ល្អ និង​គ្មាន​ការ​ញាំញី​ផ្លូវ​ចិត្ត និង ផ្លូវកាយ។

លោក​បន្ត​ថា៖ «លោកគ្រូ អ្នកគ្រូ​ទាំង​អស់ សូម​បន្ត​ដើរ​តួនាទី​ជា​បុគ្គល​នាំមុខ ​ជា​ឪពុក​ម្តាយ​ទី២ ជា​មគ្គុទ្ទេសក៍ ជា​អ្នក​ស្រាវជ្រាវ ជា​ទីប្រឹក្សា និង​ជា​អ្នក​ច្នៃប្រឌិត ដោយ​ត្រូវ​ខិតខំ​ប្រឹង​ប្រែង​អភិវឌ្ឍ​សមត្ថភាព​របស់​ខ្លួន​ជាប្រចាំ ទាំង​ផ្នែក​ចំណេះ​ដឹង​និង​វិធីសាស្ត្រ​បង្រៀន រួម​ទាំង​ការ​ប្រើ​ប្រាស់​បច្ចេកវិទ្យា​ព័ត៌មាន និង​ភាសាបរទេស​ផង​ដែរ»។

លោក​ប្រាប់​ឲ្យ​ក្រសួង​និង​ស្ថាប័ន​​ពាក់​ព័ន្ធ​ អាជ្ញាធរ​ដែនដី សហគមន៍ និង​អ្នក​ពាក់ព័ន្ធ​ទាំង​អស់ បន្ត​ចូលរួម​ការពារ​កុមារ​ពី​អំពើ​ហិង្សា និង​ពលកម្ម​កុមារ​គ្រប់​ទម្រង់ និង​ផ្សព្វផ្សាយ​ពី​សារៈ​សំខាន់​នៃ​កិច្ច​ការ​ពារ​នេះ​ឲ្យ​បាន​ទូលំ​ទូលាយ។

លោក​ថ្លែង​ថា៖ «សូម​មាតាបិតា អ្នក​អាណាព្យាបាល​គ្រប់រូប​នាំ​កូន​ចៅ​ទៅ​ចុះ​ឈ្មោះ​ចូល​រៀន និង​បន្ត​ផ្តល់​ការ​គាំទ្រ ការ​លើក​ទឹក​ចិត្ត និង​ការ​ជួយ​បង្រៀន​បន្ថែម​តាម​គ្រប់​រូបភាព នៅ​ឆ្នាំ​សិក្សា​ថ្មី​២០២៤-២០២៥ នេះ​ទាំង​អស់​គ្នា»។

លោក ហង់ជួន ណារ៉ុន រដ្ឋមន្ត្រី​ក្រសួង​អប់រំ បាន​បើក​បវេសនកាល​ឆ្នាំ​សិក្សា​ថ្មី​នេះ​​ជា​និមិត្តរូប​នៅ​អនុវិទ្យាល័យ​ចតុមុខ។ លោក​បាន​រៀបរាប់​ពី​កិច្ច​ប្រឹង​ប្រែង​របស់​រដ្ឋាភិបាល​ក្នុង​ការ​លើក​កម្ពស់​វិស័យ​អប់រំ។ លោក​ថា ក្នុង​ខែ​ធ្នូ ឆ្នាំ​២០២៣ ក្រសួង​អប់រំ  បាន​ប្រកាស​ដាក់​ឱ្យ​អនុវត្ត​ជា​ផ្លូវការ​នូវ «ស្តង់ដារ​សាលារៀន​គំរូ» ចាប់​ពី​កម្រិត​មត្តេយ្យ​សិក្សា​ដល់​មធ្យម​សិក្សា។

លោក​​បន្ត​ថា ជា​សមិទ្ធផល ក្រសួង​បាន​វាយ​តម្លៃ​និង​ប្រគល់​ពាន​រង្វាន់​ជូន​សាលារៀន​គំរូ​ចំនួន ​១២០ និង​កំពុង​គាំទ្រ​ដល់​សាលារៀន​ដែល​មាន​សក្តានុពល​ជាច្រើន​ទៀត ដើម្បី​ជាប់​ស្តង់ដា​សាលារៀន​គំរូ​ក្នុង​ឆ្នាំ​សិក្សា ​២០២៤-២០២៥។ លោក​ផ្តល់​អនុសាសន៍​ដល់​សាលា​ទាំង​អស់​ខិតខំ​រក​វិធីសាស្ត្រ​ថ្មីៗ​ និង​ហ៊ាន​អនុវត្ត​គំនិត​នវានុវត្ត​របស់​ខ្លួន ​ដើម្បី​លើក​ស្ទួយ​គុណភាព​ធនធានមនុស្ស​នៅ​ក្នុង​សាលា៕