---
layout: post
code: "ART2410210451A35ZSM"
origin_url: "https://www.postkhmer.com/lifestyle/2024-10-17-1532-260483"
image: "https://github.com/user-attachments/assets/16aa9f43-fb2d-49f5-9d90-310672e1969f"
title: "ស្ត្រី​ខ្មែរ​អង់គ្លេស​បង្កើត​អង្គការ​ធ្វើ​តេស្ត DNA ស្វែង​រក​​សាច់ញាតិ​ព្រាត់​គ្នា​សម័យ​​ខ្មែរ​ក្រហម​ឥត​គិតថ្លៃ"
description: "​​ស្ត្រី​ខ្មែរ​អង់គ្លេស​បង្កើត​អង្គការ​ធ្វើ​តេស្ត DNA ស្វែង​រក​​សាច់ញាតិ​ព្រាត់​គ្នា​សម័យ​​ខ្មែរ​ក្រហម​ឥត​គិតថ្លៃ​"
category: "LIFESTYLE"
language: "km"
date: 2024-10-29T07:45:07.391Z
---

# ស្ត្រី​ខ្មែរ​អង់គ្លេស​បង្កើត​អង្គការ​ធ្វើ​តេស្ត DNA ស្វែង​រក​​សាច់ញាតិ​ព្រាត់​គ្នា​សម័យ​​ខ្មែរ​ក្រហម​ឥត​គិតថ្លៃ

![](https://github.com/user-attachments/assets/b0dbaf56-86da-4bc5-b834-7bae06a76b24)

លោក ប៉ូ ថៃឃីន ធ្វើ​តេស្ត DNA ដល់​ក្រុម​គ្រួសារ​នៅ​កម្ពុជា ដើម្បី​ផ្តល់​ក្តី​សង្ឃឹម​ក្នុង​ការ​ស្វែង​រក​សាច់​ញាតិ​ដែល​បាត់​បង់​ជីវិត កាល​ពី​ដើម​ខែ​តុលា។ KFCO កម្ពុជា។

**ភ្នំពេញ៖** នៅក្នុងការ​ប្រកាស​ដ៏​គួរ​ឱ្យ​ភ្ញាក់ផ្អើល​​ឯ​មហោស្រព​ភាពយន្ត​កម្ពុជា ​ទីក្រុង​ឡុង​ប៊ិច រដ្ឋ​កាលីហ្វ័រ​ញ៉ា កាលពី​ខែកញ្ញា​ឆ្នាំមុន អ្នកស្រី​ Li-Da Kruger ជា​ផលិតករ​ភាពយន្ត​ខ្មែរ​-​អង់គ្លេស បានបង្ហាញ​នូវ​គម្រោង​សេវាកម្ម​ស្វែង​រក​សមាជិក​​គ្រួសារ​ដែល​បែកបាក់​គ្នា​ក្នុង​របប​ខ្មែរក្រហម​ដ៏​ឃោរឃៅ​។​

អ្នកស្រី Kruger រឿង​រ៉ាវ​ជា​​កូនចិញ្ចឹម និង​ការស្វែងរក​ឫសគល់គ្រួសារ​បង្កើត​រ​បស់​អ្នកស្រី​​ ត្រូវបាន​ថត​នៅក្នុង​ភាពយន្ត​ឯកសារ «Prue Leith: Journey with My Daughter» បានបង្កើត​គំនិត​ផ្តួចផ្តើ​​ម​ផ្តល់​​ការធ្វើ​តេស្ត DNA ដោយ​ឥតគិតថ្លៃ ដើម្បី​ជួយ​ស្វែងរក​សាច់ញាតិ​ដែល​បាត់​ខ្លួន​ជា​យូរ​មកហើយ​។​

ការធ្វើ​តេស្ត DNA ត្រូវបានធ្វើ​ឡើង​ជា​ផ្នែក​​​ពិសេស​មួយ​នៅ​សាល​មហោស្រព​សិល្បៈ​ឡុង​ប៊ិច ស្របពេល​ជាមួយនឹង​ការ​បញ្ចាំងភាពយន្ត​ឯកសារ​របស់​អ្នកស្រី​​ក្នុង​មហោស្រព​ភាពយន្ត​ក្រុង​កម្ពុជា​លើក​ទី​១០ (CTFF)​។

អ្នកស្រី Kruger ដែល​ត្រូវបាន​យក​មក​ចិញ្ចឹម​ដោយ​បុគ្គលិក​ទូរទស្សន៍​អង់គ្លេសអ្នក ស្រី​ Prue Leith និង​ស្វាមី​ Rayne Kruger តាំងពី​បាត​ជើង​ក្រហម​រងាល មុនពេល​ដែល​របប​ខ្មែរក្រហម​ឡើងកាន់​អំណាច ​បាន​ចែករំលែក​រឿងរ៉ាវ​ផ្ទាល់ខ្លួន​​ក្នុងការ​ស្វែងរកសាច់​ញាតិ​បង្កើត​​​​តាមរយៈ​ការធ្វើ​តេស្ត DNA។​

កិច្ចការនេះ​មាន​ការ​បំផុស​គំនិត​ឱ្យ​បើក​ដំណើរ​ការ​ DNACambodia ជា​គម្រោង​ផ្តល់​ការធ្វើ​តេស្ត DNA ដោយ​ឥតគិតថ្លៃ ដើម្បី​បង្រួបបង្រួម​គ្រួសារ​ដែលព្រាត់​ប្រាស់​គ្នា​​ដោយ​សង្គ្រាម ការ​ប្រល័យពូជសាសន៍ និង​ភាពក្រីក្រ​។​

អ្នកស្រី Kruger បាន​និយាយថា​៖ «​បន្ទាប់ពី​ការពិនិត្យ​របស់ខ្ញុំ អ្នកនឹង​ជួប​សាច់ញាតិ​ដែល​ខ្ញុំ​បាន​រកឃើញ​នៅទីនេះ​ក្នុង​ទីក្រុងឡុងប៊ិច ដោយសារ DNA។ យើង​ផ្តល់ជូន​ការធ្វើ​តេស្ត DNA ដោយ​ឥតគិតថ្លៃ ដោយ​សង្ឃឹមថា ​អ្នកនឹង​ចូលរួម​ក្នុង​គម្រោង​សប្បុរសធម៌​ ដើម្បី​ជួយ​បង្រួបបង្រួម​គ្រួសារ​កម្ពុជា​ឡើងវិញ​»។​

ខ្សែភាពយន្ត​ «Prue Leith: Journey with My Daughter»​ ស្វែងយល់​ពី​ឫសគល់​របស់អ្នកស្រី​ Kruger នៅពេលដែលអ្នកស្រី​ស្វែងរក​គ្រួសារ​បង្កើត​ ចំពេល​មានការ​បំផ្លិចបំផ្លាញ​ដែល​បណ្តាលមកពី​របប​ខ្មែរក្រហម​។ ​​ចាប់តាំងពី​ពេលនោះ​មក​ រឿងរ៉ាវ​របស់​អ្នកស្រីបាន​បំផុសគំនិត​អ្នកផ្សេង​ទៀត​ឱ្យ​ស្វែងរក​សាច់ញាតិ​របស់​ពួកគេ​​។​

![](https://github.com/user-attachments/assets/31c6cadb-d324-476c-915d-9767f44a5c0a)

អ្នកស្រី Li-Da Kruger ចាប់ផ្តើមគម្រោង DNA Cambodia ដើម្បីជួយគ្រួសារស្វែងរកសាច់ញាតិរបស់ពួកគេតាមរយៈការធ្វើតេស្ត DNA ដោយឥតគិតថ្លៃ ហើយលោក Charles Song បានបង្ហាញការគាំទ្រ និងចែករំលែកក្តីសង្ឃឹមខ្ពស់របស់គាត់ក្នុងការស្វែងរកសាច់ញាតិតាមរយៈការធ្វើតេស្ត។ ហ្វេសប៊ុករបស់ Charles Song

តាមរយៈ​អង្គ​ការមិន​រកប្រាក់​ចំណេញ​របស់អ្នកស្រី​ Kruger គឺ Reconnecting Cambodia សហការ​ជាមួយ​អង្គការ​សប្បុរស​ធម៌​គ្រួសារ​ខ្មែរ (KFCO) ការធ្វើ​តេស្ត DNA ដោយ​ឥតគិតថ្លៃ​បាន​ក្លាយជា​សញ្ញា​នៃ​ក្តីសង្ឃឹម​សម្រាប់​ប្រជាជន​កម្ពុជា​ក្នុងការ​ស្វែងរក​សមាជិក​គ្រួសារ​ដែល​បានបែក​បាក់​គ្នា​​ក្នុងអំឡុងពេល​ដ៏​ខ្មៅ​ងងឹត​បំផុត​ក្នុង​ប្រវត្តិសាស្ត្រ​របស់​ប្រទេស​។​

បេសកកម្ម​របស់​អង្គការ​នេះ​គឺ​សាមញ្ញ ប៉ុន្តែ​មាន​ថាមពល​៖ ដើម្បី​បង្រួបបង្រួម​គ្រួសារ​ដែលបាន​បែក​គ្នា​ដោយសារ​របប​​ខ្មែរក្រហម​តាមរយៈ​ការផ្គូផ្គង DNA​។​

ឥទ្ធិពល​នៃ​គំនិត​ផ្តួចផ្តើម​នេះ​គឺមាន​អត្ថន័យ​ជ្រាលជ្រៅ ជាពិសេស​សម្រាប់​អ្នក​ដែល​រស់នៅ​ជាមួយក្នុង​ភាព​ស្រពិច​ស្រពិល​​អស់​ជាច្រើន​ទសវត្សរ៍​មកហើយ​។ មនុស្ស​ជាច្រើន ​ដូចជា អ្នកស្រី Kruger ជឿថា ​មនុស្ស​ជាទី​ស្រឡាញ់​របស់​ពួកគេ​បាន​ស្លាប់បាត់​បង់ជីវិត តែ​នៅពេល​​ធ្វើ​តេស្ត DNA ​បាន​រក​ឃើញថា ​អ្នកខ្លះ​នៅមាន​ជីវិត​។​

ជួប​ជាមួយ​បុរស​ម្នាក់​ដែល​បច្ចុប្បន្ន​រស់នៅ​សហរដ្ឋអាមេរិក ឥឡូវនេះ​កំពុង​ស្វែងរក​សាច់ញាតិ​របស់លោក​​ក្នុងប្រទេស​កម្ពុជា ដោយសារ​គម្រោង​នេះ​។​

មុន​ការដួលរលំ​នៃ​ប្រទេស​កម្ពុជា​ក្នុង​ឆ្នាំ១៩៧៥​ កុមារ​រាប់ពាន់នាក់​ត្រូវបានជម្លៀស​ចេញ​ពី​ប្រទេស​ដែល​ហែកហួរ​ដោយ​សង្គ្រាម​ដោយ​ទីភ្នាក់ងារ​អង្គការ​កុមារកំព្រា​អន្តរជាតិ​។​

ខណៈពេលដែល​កុមារ​ទាំងនេះ​មួយចំនួន​បាន​រកឃើញ​ផ្ទះ​ថ្មី​តាមរយៈ​ការសុំ​កូនចិញ្ចឹម​នោះ កុមារ​​ជាច្រើន​ទៀត​ត្រូវបាន​​ដាក់​ក្នុង​មណ្ឌល​ថែទាំ​ ដែល​នៅ​រាយប៉ាយ​ពាសពេញ​ពិភពលោក​ ដោយ​​ជាច្រើន​ទសវត្សរ៍​បាន​កន្លងផុត​ទៅដោយ​មិនមាន​សញ្ជាតិ​ស្របច្បាប់ ហើយ​ជោគវាសនា​នៃ​គ្រួសារ​​បង្កើត​របស់​​ពួកគេ​នៅតែ​មិនទាន់​ដឹង​នៅឡើយ​។​

យោងតាម​របាយការណ៍​របស់ Times ឆ្នាំ២០១៥ បុគ្គល​រាប់មិនអស់​នៅតែ​បែកបាក់​ពី​គ្រួសារ​របស់​ពួកគេ ដោយ​អ្នកខ្លះ​មានសំណាង​អាច​​ភ្ជាប់​ទំនាក់ទំនង​ឡើងវិញ​បន្ទាប់ពី​ជាង ៤០​ឆ្នាំ​។​

![](https://github.com/user-attachments/assets/1f975128-2c2e-4c0d-baaf-b978b7c1175e)

អ្នកស្រី​ Li-Da Kruger ជា​ផលិតករ​ភាពយន្ត​ខ្មែរ​-​អង់គ្លេស និង ម្តាយ​របស់​អ្នកស្រីក្នុង​ភាពយន្ត​ឯកសារ «Prue Leith: Journey with My Daughter» ។ រូបថត សហការី

ទោះជា​យ៉ាងណាក៏ដោយ ការពិត​ដ៏​គួរឱ្យ​សោកស្ដាយ​គឺថា មនុស្ស​រាប់ពាន់រាប់​ម៉ឺន​នាក់ រួមទាំង​បងប្រុស​ច្បង​របស់លោក សុង ឆាល​ នៅតែ​បាត់​ខ្លួន​។​

លោក ឆាល​ បាន​ចែករំលែក​​​ថា​៖ «​ខណៈដែល​គេ​សន្ម​ត់​ថា ​គ្រួសារ​ដែលបែក​គ្នា​​​ជា​យូរ​មកហើយ​​ទំនង​ជា​ត្រូវ​ព្រាត់​ប្រាស​រហូត​ ប៉ុន្តែ​យើង​នៅតែ​សង្ឃឹមថា ​ថ្ងៃ​ណាមួយ​យើង​នឹង​បាន​ជួបជុំ​ជាមួយ​ពួកគេ​វិញ​»​។​

​ក្តីសង្ឃឹម​នៃ​ការភ្ជាប់​ទំនាក់ទំនង​ឡើងវិញ​ជាមួយ​សមាជិកគ្រួសា​រដែ​លព្រាត់​ប្រាស់​​កំពុង​ត្រូវបាន​​គាស់​កកាយ​ ដោយសារ​កិច្ចខិតខំ​ប្រឹងប្រែង​រប​ស់អ្នកស្រី​ Li-Da Kruger​។​

លោក សុង​ រួមជាមួយ​នឹង​ជនភៀសខ្លួន​កម្ពុជា​ជាច្រើន​នាក់​ទៀត ឥឡូវនេះ​បានធ្វើ​តេស្ត DNA ដោយ​ឥតគិតថ្លៃ ដែល​ផ្តល់​ដោយ DNACambodia​។​

​លោក​​បាន​និយាយថា៖ «​ខ្ញុំ​មាន​មោទនភាព​ដែល​បាន​ចូលរួម​ជាមួយអ្នកស្រី​ Li-Da និង​អ្នក​ផ្សេងទៀត​ជាច្រើន​នៅក្នុង​បេសកកម្ម​នេះ​។ ការធ្វើ​តេស្ត​ដ៏​សាមញ្ញ​រយៈពេល​ពីរ​នាទី​នេះ ផ្តល់ឱកាស​ដល់​ពួកយើង​ដែល​បានបែក​បាក់​ពី​គ្រួសារ​របស់​យើងក្នុង​ការ​​ស្វែងរក​ចម្លើយ​»។​

លោក​ជំរុញ​អ្នកដែលមាន​ចម្ងល់ ឬ​មាន​ចំណាប់អារម្មណ៍​ក្នុង​កម្មវិធី​ទាក់ទង​មកលោក​​ដោយផ្ទាល់​។​

ជា​ផ្នែក​មួយ​នៃ​ការផ្សព្វផ្សាយ អ្នកស្រី Kruger បាន​ជំរុញ​ឱ្យ​អ្នកមាន​សមាជិកគ្រួសារ​ដែល​បាត់​ខ្លួន ឱ្យ​ចូលរួម​ក្នុងការ​ធ្វើតេស្ត DNA ដោយ​ឥតគិតថ្លៃ៕​