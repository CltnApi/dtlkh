---
layout: post
code: "ART2410251222UUIKCU"
origin_url: "https://www.postkhmer.com/national/2024-10-25-1919-260544"
image: "https://github.com/user-attachments/assets/3a38f742-fec9-4a5f-a9e7-5de984342ccb"
title: "ក្រសួង​មហាផ្ទៃ​អំពាវនាវ​ឱ្យ​មាន​ការ​ថែរ​ក្សា​អត្ត​សញ្ញាណ​ប័ណ្ណឱ្យ​បាន​ត្រឹម​ត្រូវ​ ដើម្បី​ជួយ​សន្សំ​សំចៃ​ថវិកា​រដ្ឋ"
description: "​​ក្រសួង​មហាផ្ទៃ​អំពាវនាវ​ឱ្យ​មាន​ការ​ថែរ​ក្សា​អត្ត​សញ្ញាណ​ប័ណ្ណឱ្យ​បាន​ត្រឹម​ត្រូវ​ ដើម្បី​ជួយ​សន្សំ​សំចៃ​ថវិកា​រដ្ឋ​"
category: "NATIONAL"
language: "km"
date: 2024-10-29T10:23:31.375Z
---

# ក្រសួង​មហាផ្ទៃ​អំពាវនាវ​ឱ្យ​មាន​ការ​ថែរ​ក្សា​អត្ត​សញ្ញាណ​ប័ណ្ណឱ្យ​បាន​ត្រឹម​ត្រូវ​ ដើម្បី​ជួយ​សន្សំ​សំចៃ​ថវិកា​រដ្ឋ

![](https://github.com/user-attachments/assets/5f7ef8a2-16b0-4992-a3d5-a4eed6695b1e)

វីដេអូ​ពី​ពលរដ្ឋ​ម្នាក់ ​ដែល​បាន​យក​សន្លឹក​ អត្ត​សញ្ញាណ​ប័ណ្ណ​សញ្ជាតិ​ខ្មែរ ​ទៅ​ប្រើ​ប្រាស់ ​ធ្វើ​ជា​ឧបករណ៍​ ដេញ​ហ្គីតា ​លេង​កម្សាន្ត ​ដែល​បណ្តាល​ឱ្យ​បាក់​ របក​ ខូច​។ រូបថតអគ្គ​នាយកដ្ឋាន​អត្តសញ្ញាណកម្ម

**ភ្នំពេញៈ** ក្រសួង​មហាផ្ទៃ​អំពាវ​នា​វឱ្យ​មាន​ការ​ថែរ​ក្សា​អត្ត​សញ្ញាណ​ប័ណ្ណ ​សញ្ជាតិខ្មែរ​ឱ្យ​បាន​ត្រឹម​ត្រូវ​ បន្ទាប់​ពី​មាន​ករ​ណី​យក​ទៅ​ប្រើ​ប្រាស់ ​ដេញ​ហ្គី​តា ​ខណៈ​ដែល​ អត្ត​សញ្ញាណ​ប័ណ្ណ​រហូត​ដល់​ទៅ​១៨​ម៉ឺន​សន្លឹក​បាន​បាត់​បង់ ​ខូច​ខាត ឬ​ស្នើ​កែត​ម្រូវ​ក្នុង​១​ឆ្នាំៗ។

អគ្គ​នាយកដ្ឋាន​អត្តសញ្ញាណកម្ម ​នៃ​ក្រសួង​មហាផ្ទៃ​បាន​សង្កេត​ឃើញ​ថា ​រហូត​មក​ដល់​ពេល​បច្ចុប្បន្ននេះ​នៅតែ​មាន​ប្រ​ជាព​លរដ្ឋ​មួយ​ចំនួន​តូច ​មិន​បាន​យល់​ដឹង​ពី​សារៈសំខាន់ ​នៃ​អត្ត​សញ្ញាណប័ណ្ណ​សញ្ជាតិ​ខ្មែរ​នោះ​ទេ។ ពួក​គេ ​បាន​ប្រើ​ប្រាស់​ខុស​ពី​គោល​បំណង​នៃការ​ផ្តល់​ជូន ​ដោយ​មិន​បាន​ប្រុង​ប្រយ័ត្ន ​និង​មិន​បាន​ថែរក្សា​ឱ្យ​បាន​ ត្រឹម​ត្រូវ​គត់​មត់​នោះ​ទេ។

ជាក់​ស្តែង​នាពេលថ្មីៗ​នេះ ​មាន​ករណី​ផ្សព្វផ្សាយ​វីដេអូ​ពី​ពលរដ្ឋ​ម្នាក់ ​ដែល​បាន​យក​សន្លឹក​ អត្ត​សញ្ញាណ​ប័ណ្ណ​សញ្ជាតិ​ខ្មែរ ​ទៅ​ប្រើ​ប្រាស់ ​ធ្វើ​ជា​ឧបករណ៍​ ដេញ​ហ្គីតា ​លេង​កម្សាន្ត ​ដែល​បណ្តាល​ឱ្យ​បាក់​ របក​ ខូច​។ នេះ​ជា​ទង្វើ​មិន​គប្បី និង​ជា​គំរូ​មិនល្អ។

អគ្គ​នាយក​ដ្ឋាន បាន​ឱ្យដឹងថា ​ក្នុង​គោល​បំណង​គាំ​ពារ​ប្រជាពលរដ្ឋ ​រាជរដ្ឋា​ភិបាល​បាន​ទទួល​បន្ទុក​ចំណាយ​ទាំង​ស្រុង​ទៅលើ ​ការ​ផលិត ​និង​ផ្តល់​អត្ត​សញ្ញាណប័ណ្ណ​សញ្ជាតិ​ខ្មែរ ​ជូនប្រ​ជាពលរដ្ឋ​គ្រប់​រូប​ដោយ​ឥត​គិត​ថ្លៃ។ 

អគ្គ​នាយក​ដ្ឋាន​បញ្ជាក់​ថា​៖«ការ​ប្រើ​ប្រាស់​អត្ត​សញ្ញាណប័​ណ្ណស​ញ្ជាតិខ្មែរ ​ក្នុង​គោល​បំណង​មិន​ត្រឹម​ត្រូវ បាន​ធ្វើ​ឱ្យ​ខូច​ខាត​អសារបង់ ​ដែល​ជា​ការ​ខ្ជះ​ខ្ជាយ​ការ​ចំណាយ​ថវិ​ការដ្ឋ»។ 

អត្ត​សញ្ញាណ​ប័ណ្ណ​សញ្ជាតិខ្មែរ​ គឺ​ជា​ឯក​សារ​ផ្លូវ​ការ​ដ៏​មាន​សារៈសំខាន់ ​សម្រាប់​បញ្ជាក់​អត្តសញ្ញាណ ​ជាពលរដ្ឋ​ខ្មែរ និង​ត្រូវ​ផ្តល់​ជូន​ប្រជាពលរដ្ឋ​ខ្មែរ​គ្រប់រូ​ប​ សម្រា​ប់ប្រើ​ប្រាស់​ក្នុង​ជីវ​ភាព​ប្រ​ចាំថ្ងៃ ​ដើម្បី​ទទួល​បាន​ នូវ​សិទ្ធិ ​និង​ផល​ប្រ​យោ​ជ​ន៍​ស្រប​ច្បាប់​ជាមូលដ្ឋាន​របស់​បុគ្គល។​

ប្រជា​ពលរដ្ឋ​ដែ​ល​ទទួលបាន​ អត្តសញ្ញាណប័ណ្ណ​សញ្ជាតិ​ខ្មែរ​រួច​ហើយ ត្រូវ​ថែរ​ក្សាឱ្យ​បាន​ល្អ ​បង្ការ​ការ​បាត់ ​ឬខូច ​ដើម្បី​ទុក​ប្រើ​ប្រាស់ជា​ ប្រយោជន៍​ផ្សេងៗ​តាម​ការ​កំណត់​នៃច្បា​ប់។ នេះ​បើ​យោង​តាម​សេចក្តី​ប្រកាស ​របស់​ក្រសួង​មហាផ្ទៃ​ ស្តីពី ​នីតិវិធី ​លក្ខខណ្ឌ ​នៃការ​សុំ​ផ្តល់ ​និង​ប្រើ​ប្រាស់​អត្តសញ្ញាណ​ប័ណ្ណ​សញ្ជាតិ​ខ្មែរ។

អគ្គ​នាយក​ដ្ឋាន​ បាន​អំពាវ​នាវ​ដល់​ប្រជា​ពលរដ្ឋ​គ្រប់​រូប​ ដែល​កំពុង​ ប្រើប្រាស់​អត្ត​សញ្ញាណ​ប័ណ្ណ​សញ្ជាតិ​ខ្មែរ​ថា៖«សូម​មេត្តា​យក​ចិត្ត​ទុក​ដាក់​ថែ​រក្សា​ឱ្យ​បាន​គត់ម​ត់ ​ដើម្បី​ជួយ​សន្សំ ​សំចៃ​ថវិកា​រដ្ឋ និង​លើក​តម្លៃអត្ត​សញ្ញាណ​របស់​ជាតិ​យើង»។

អ្នក​នាំ​ពាក្យ​រង​ក្រសួង​មហា​ផ្ទៃ លោ​កទូច ​សុឃៈ ​ក៏បា​នឱ្យ​ដឹង​ផង​ដែរ​ថា​ ក្នុង​មួយ​ឆ្នាំៗ ​មាន​ពលរដ្ឋ​មិន​តិច​នាក់​ទេ ដែល​ជួប​ប្រទះ​បញ្ហា​ទាក់​ទង​នឹង​អត្តសញ្ញាណ​ប័ណ្ណ​សញ្ជាតិ​ខ្មែរ​។ ក្នុង​នោះ​ អ្ន​កខ្លះ​មាន​ការ​ធ្វេស​ប្រហែស ​ធ្វើ​ឱ្យ​បាត់ ឬ​ទុក​ដាក់​មិន​បាន​ត្រឹម​ត្រូវ​ និ​ងខ្លះ​ទៀត​បាន​ធ្វើ​ឱ្យ​ខូច ​ក្រោម​រូបភាព​យក​ទៅ​កេះ ​គាស់ ឬ​ឆ្កឹះ​របស់​រឹង​ដែល​បណ្ដាល​ឱ្យ​បាក់ ឬ​ខ្លះទុក​ឱ្យត្រូវ​ថ្ងៃ​ខ្លាំង ​ឬ​ទទឹក​ភ្លៀង។​ លើស​ពី​នោះ​ អ្នក​ខ្លះទៀតថែម​ទាំ​ងយក​អត្តសញ្ញាណប័ណ្ណ​នោះ​ទៅធ្វើ​ជា​វត្ថុ​បញ្ចាំ​ខុស​ពី​គោលការណ៍​ច្បាប់។ 

លោក​បាន​បន្តថា​ មក​ពី​មូល​ហេតុទាំង​នេះ​ហើយ ​ទើប​បាន​ជា​ក្នុងមួយ​ឆ្នាំៗ ​មន្រ្តី​ទទួល​បន្ទុក​ការ​ងារអត្តសញ្ញាណ​កម្ម បាន​ទទួល​ការ​ស្នើ​សុំ​ធ្វើ​អត្តសញ្ញាណ​ប័ណ្ណ​ឡើង​វិញ ​ពី​ប្រជា​ពលរដ្ឋ​ជា​ច្រើន​នាក់។

លោក​បញ្ជាក់​ថា​៖«ជាក់​ស្ដែង​របាយការណ៍​ពី​អគ្គនាយក​ដ្ឋានអត្តសញ្ញាណ​កម្ម ​បាន​ឱ្យ​ដឹង​ថា​ក្នុង​មួយ​ឆ្នាំៗ ​គ្រាន់​តែ​អ្នក​បាត់​បង់ ​ខូច​ខាត​ ឬ​ស្នើ​កែតម្រូវ​ មាន​ប្រមាណ​ពី​១៥​ ទៅ​១៨​ម៉ឺន​សន្លឹក​ ឬ​នាក់»។

លោក​បាន​ចោទ​សួរ​ បែប​ពញ្ញាក់​ស្មារ​តីដល់​សាធារណជន​ថា ​ក្រៅ​ពី​ហេតុ​ផល​ខាង​លើ​ តើ​ព្រោះ​តែ​សេវា​ធ្វើ​អត្តសញ្ញាណ​ប័ណ្ណ​ថ្មី ​ឬ​សេវា​ស្នើសុំ​ឡើង​វិញ​នេះ​ រដ្ឋ​មិន​បាន​យកកម្រៃ ​ឬ​យ៉ាង​ណា? 

លោក​ក៏​បាន​ឱ្យ​ដឹង​ផង​ដែរ​ថា ​អត្ត​សញ្ញាណ​ប័ណ្ណ ​ដែល​ត្រូវ​បាន​ប្រើ​ប្រាស់​យក​ទៅ​លេង​ហ្គីតា​នោះ​នៅ​មាន​សុពលភាព​រហូត​ដល់​ឆ្នាំ​២០៣១​ឯ​នោះ។ ទោះ​យ៉ាង​ណា​ ទង្វើ​នេះ​ក៏​ទទួល​បាន​ការរិះ​គន់​យ៉ាងខ្លាំង​ ពី​អ្នក​ប្រើ​ប្រាស់​បណ្ដាញ​សង្គម រហូត​មាន​ការ​អំពាវ​នាវ​សមត្ថកិច្ច​ចាត់​វិធាន​ការ​លើ​បុគ្គល​នោះ​ ដើម្បី​កុំ​ឱ្យ​មាន​អ្នក​យក​តម្រាប់​តាម​ និង​ក៏ ​ដើម្បី​ជំរុញ​ច​លនា​«ស្រលាញ់​អត្ត​សញ្ញាណ​ប័ណ្ណ»ផងដែរ។

យោង​តាម​អគ្គនាយកដ្ឋាន​អត្ត​សញ្ញាណកម្ម​បាន​ឱ្យ​ដឹង​ថា ​កន្លង​មក​ មា​នប្រជា​ពលរដ្ឋ​ខ្មែរ​ជិត ​១៣​លាន​នាក់​ បាន​បំ​ពេញ​បែប​បទ​ និង​ទទួល​បាន​អត្តសញ្ញាណ​ប័ណ្ណ​សញ្ជាតិ​ខ្មែរ ​សម្រាប់​ប្រើ​ប្រាស់៕