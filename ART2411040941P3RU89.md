---
layout: post
code: "ART2411040941P3RU89"
origin_url: "https://www.postkhmer.com/national/2024-11-4-1636-260599"
image: "https://github.com/user-attachments/assets/3afff118-9495-4004-82bb-bc501c15b298"
title: "គ្រឹះស្ថាន​អប់រំ​ឯកជន​ថា​មិន​ដំឡើង​ថ្លៃ​សិក្សា ខណៈ​ដែល​យុវជន​ពី​គ្រួសារ​ខ្វះ​លទ្ធភាព​សម្រុះ​ចុះ​ឈ្មោះ​រៀន​វិជ្ជាជីវៈ"
description: "​​គ្រឹះស្ថាន​អប់រំ​ឯកជន​ថា​មិន​ដំឡើង​ថ្លៃ​សិក្សា ខណៈ​ដែល​យុវជន​ពី​គ្រួសារ​ខ្វះ​លទ្ធភាព​សម្រុះ​ចុះ​ឈ្មោះ​រៀន​វិជ្ជាជីវៈ​"
category: "NATIONAL"
language: "km"
date: 2024-11-04T09:45:20.506Z
---

# គ្រឹះស្ថាន​អប់រំ​ឯកជន​ថា​មិន​ដំឡើង​ថ្លៃ​សិក្សា ខណៈ​ដែល​យុវជន​ពី​គ្រួសារ​ខ្វះ​លទ្ធភាព​សម្រុះ​ចុះ​ឈ្មោះ​រៀន​វិជ្ជាជីវៈ

![](https://github.com/user-attachments/assets/bc38e070-371d-499f-912a-0e851080a8f8)

សិស្សនៃកម្មវិធីបណ្តុះបណ្តាល ១,៥ លាននាក់ កំពុង​ហ្វឹកហាត់​មុខវិជ្ជា​របស់​ខ្លួន​ កាល​ពី​ខែ​ឧសភា។ ក្រសួងការងារ

គ្រឹះស្ថាន​អប់រំ​ឯកជន​ប្រកាស​មិន​ដំឡើង​ថ្លៃ​សិក្សា​ក្នុង​ឆ្នាំ​សិក្សា​ថ្មី ខណៈ​ដែល​ចំនួន​យុវជន​ចុះ​ឈ្មោះ​ចូល​រៀន​វគ្គ​បណ្ដុះ​បណ្ដាល​វិជ្ជាជីវៈ​និង​បច្ចេកទេស​ មាន​ការ​កើន​ឡើង​បន្ទាប់​ពី​ការ​ប្រកាស​លទ្ធផល​ប្រឡង​បាក់ឌុប។

ឆ្លើយ​តប​នឹង​សំណើ​របស់​លោក​នាយក​រដ្ឋមន្ត្រី ហ៊ុន ម៉ាណែត សមាគម​គ្រឹះស្ថាន​ឧត្តម​សិក្សា​កម្ពុជា​ដែល​មាន​សមាជិក​ជា​គ្រឹះស្ថាន​អប់រំ​កម្រិត​ឧត្តម​សិក្សា​ចំនួន​ ១៤១ និង​សហព័ន្ធ​សេវា​អប់រំ​នៃ​កម្ពុជា​ដែល​មាន​សមាជិក​ជា​សាលា​ឯកជន​ចំនួន​ ១២០ បាន​ឯកភាព​មិន​ដំឡើង​ថ្លៃ​សិក្សា​សម្រាប់​ឆ្នាំ​សិក្សា​ថ្មី​នេះ ព្រម​ទាំង​បាន​ពិនិត្យ​លទ្ធភាព​បញ្ចុះ​ថ្លៃ​សិក្សា​សម្រាប់​ សិស្ស-និស្សិត ដែល​ខ្វះ​លទ្ធភាព។

លោក ហ៊ុន ម៉ាណែត ថ្លែង​អំណរ​គុណ​ដល់​ការ​មិន​ដំឡើង​​ថ្លៃ​សិក្សា​នេះ និង​បាន​រំឭក​ដែរ​ថា រាជរដ្ឋាភិបាល​បាន​ផ្តល់​ការ​គាំទ្រ និង​ដាក់​ចេញ​នូវ​គោលនយោបាយ​អនុគ្រោះ​ជា​បន្ត​បន្ទាប់ ​ដើម្បី​លើក​ទឹក​ចិត្ត និង​ជួយ​សម្រួល​ដល់​វិស័យ​អប់រំ និង​ជួយ​សម្រាល​បន្ទុក​ចំណាយ​ដល់​សកលវិទ្យាល័យ ​សាលារៀន​ និង​ឪពុក​ម្តាយ ​អ្នកអាណាព្យាបាល សិស្ស និស្សិត។

ការ​លើក​ទឹក​ចិត្ត​ទាំង​នោះ​រួម​មាន​​ ការ​អនុគ្រោះ​ពន្ធ​លើ​ប្រាក់​ចំណូល ប្រាក់​រំដោះ​ពន្ធ​លើ​ប្រាក់​ចំណូល ពន្ធ​អប្បបរមា អាករ​លើ​តម្លៃ​បន្ថែម និង​ពន្ធ​កាត់​ទុក​លើ​សេវា​ការ​ប្រាក់ និង​ភាគលាភ ចាប់​ពី​ឆ្នាំ​២០២៤ រហូត​ដល់​ដំណាច់​ឆ្នាំ​២០២៨។

លោក ឈត ប៊ុនថង  មន្ត្រី​ស្រាវជ្រាវ​ផ្នែក​ទំនាក់​ទំនង វប្បធម៌ ​អប់រំ​ និង​ទេសចរណ៍ នៃ​រាជបណ្ឌិត្យ​សភា​កម្ពុជា យល់​ឃើញ​ថា ការ​មិន​ដំឡើង​ថ្លៃ​សិក្សា​របស់​សាលា​ឯកជន​ទាំង​កម្រិត​ទាប និង​កម្រិត​ឧត្តម​សិក្សា​ និង​ការ​មិន​យក​ពន្ធ​របស់​រដ្ឋាភិបាល មាន​តុល្យភាព​ជាមួយ​គ្នា ហើយ​វា​ស្រប​ទៅ​នឹង​ស្ថានភាព​លំបាក​ដែល​ពិភពលោក​និង​កម្ពុជា​កំពុង​ជួប​ប្រទះ។

លោក​ថា ការ​ប្ដេជ្ញា​ចិត្ត​នេះ អាច​ជួយ​ដល់​សិស្ស​និស្សិត​ដែល​មក​ពី​គ្រួសារ​មិន​សូវ​មាន​លទ្ធភាព​អាច​ឲ្យ​កូនៗ​របស់​ពួក​គេ​ទទួល​បាន​ការ​អប់រំ​ខ្ពស់។ លោក​ស្នើ​ឲ្យ​សាលា​ឯកជន​ទាំង​អស់​អនុវត្ត​ការ​ប្ដេជ្ញា​ចិត្ត​របស់​ពួក​គេ​ប្រកប​ដោយ​ប្រសិទ្ធភាព។

លោក​បាន​លើក​ឡើង​ថា កន្លង​ទៅ​ មាន​សាកល​វិទ្យាល័យ​ឬ​សាលា​ឯកជន​ខ្លះ បាន​ផ្ដល់​អាហារូបករណ៍​ជា​ច្រើន​កន្លែង​ទៅ​មន្ត្រី​ជាន់​ខ្ពស់ ហើយ​មន្ត្រី​នោះ​ក៏​បាន​​ផ្ដល់​អាហារូបករណ៍​ទាំង​នោះ​ទៅ​និស្សិត​ក្រីក្រ។ 

ប៉ុន្តែ ដោយសារ​តែ​អាហារូបករណ៍​នេះ​សម្រាប់​ថ្លៃ​សិក្សា និស្សិត​ក្រីក្រ​ដែល​ទទួល​បាន​ នៅ​តែ​ត្រូវ​បង់​ថ្លៃ​រដ្ឋបាល​ដែល​មាន​តម្លៃ​ខ្ពស់ ដែល​ធ្វើ​ឲ្យ​ពួកគេ​ត្រូវ​បោះ​បង់​ចោល​ដដែល។

លោក​និយាយ​ថា៖ «ដូច្នេះ​ហើយ គ្រឹះស្ថាន​ឧត្តម​សិក្សា និង​សាកល​វិទ្យាល័យ​ផ្សេងៗ​គូរ​អនុវត្ត​ឲ្យ​បាន​ត្រឹម​ត្រូវ​តាម​អ្វី​ដែល​បាន​ព្រមព្រៀង ចៀសវាង​បង្ហាញ​ឲ្យ​តែ​ពីរោះ តែ​ធ្វើ​មិន​បាន​ត្រឹម​ត្រូវ​តាម​ខ្លឹមសារ។ កន្លង​មក កុំ​ថា​ឡើយ​សំណូមពរ សូម្បីតែ​ច្បាប់​ ឬ​គោលការណ៍​ ពេល​ខ្លះ​ចេញ​ទៅ​ហ្មត់​ចត់ តែ​អនុវត្ត​មិន​បាន​ល្អ​ប្រសើរ»។

កាល​ពី​សប្ដាហ៍​មុន ក្រសួង​អប់រំ​ យុវជន​និង​កីឡា បាន​ប្រកាស​លទ្ធផល​ប្រឡង​បាក់​ឌុប​ឆ្នាំ​២០២៤ ដែល​បង្ហាញ​ថា បេក្ខជន​ជាង​១០​ម៉ឺន​នាក់​ក្នុង​ចំណោម​បេក្ខជន​សរុប​ជាង ១៣​ម៉ឺន​នាក់ បាន​ប្រឡង​ជាប់ ដែល​មាន​អត្រា ៧៩​ភាគរយ។

ខណៈ​ដែល​អ្នក​មាន​លទ្ធភាព​អាច​បន្ត​ការ​សិក្សា​នៅ​ថ្នាក់​ឧត្តម​សិក្សា និង​អ្នក​បាន​និទ្ទេស​ល្អ​អាច​ទទួល​បាន​អាហារូបករណ៍​ អ្នក​ដែល​គ្មាន​លទ្ធភាព​អាច​ស្នើ​សុំ​ចុះ​ឈ្មោះ​ចូលរៀន​វគ្គ​បណ្ដុះ​បណ្ដាល​វិជ្ជាជីវៈ ​នៅ​ក្រសួង​ការងារ​ តាម​រយៈ​កម្មវិធី​ដែល​រដ្ឋាភិបាល​បាន​ប្រកាស​កាល​ពី​ខែ​វិច្ឆិកា ឆ្នាំ​២០២៣ ដែល​ផ្ដល់​ឱកាស​ដល់​យុវជន​សរុប ១,៥​ លាន​នាក់។​

លោក កត្តា អ៊ន អ្នក​នាំពាក្យ​ក្រសួង​ការងារ និង​បណ្ដុះ​បណ្ដាល​វិជ្ជាជីវៈ បាន​ប្រាប់​ភ្នំពេញ​ប៉ុស្តិ៍​ថា គិត​ត្រឹម​ថ្ងៃ​ទី១ ខែវិច្ឆិកា ​ឆ្នាំ​២០២៤​នេះ គឺ​ក្នុង​រយៈ​ពេល​ជិត​១​ឆ្នាំ មាន​យុវជន​ក្រីក្រ និង​ងាយ​រងគ្រោះ​ជិត ៧​ម៉ឺន​នាក់ (៦៩ ៨៦១) បាន​ចុះឈ្មោះ​ចូល​រៀន (ស្រី២៦ ២៦៦​នាក់)។ ក្នុង​ចំណោម​នេះ ​យុវជន​ ១២ ៧៥៥​នាក់​បាន​បញ្ចប់​វគ្គ​បណ្ដុះ​បណ្ដាល ហើយ​ ៣ ៥៩៣​នាក់​ទទួល​បាន​ការងារ​ធ្វើ។

បើ​តាម​លោក កត្តា អ៊ន មួយ​សប្ដាហ៍​ចុង​ក្រោយ​នេះ លោក​សង្កេត​ឃើញ​មាន​យុវជន​កាន់​តែ​ច្រើន​បាន​សម្រុក​មក​ដាក់​ពាក្យ​ស្នើ​សុំ​ចូល​រៀប​វគ្គ​បណ្ដុះ​បណ្ដាល​វិជ្ជាជីវៈ ប៉ុន្តែ លោក​មិន​ទាន់​បាន​បូក​សរុប​តួលេខ​នៅ​ឡើយ៕