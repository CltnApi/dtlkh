---
layout: post
code: "ART2411181002EZ37NS"
origin_url: "https://www.postkhmer.com/national/2024-11-18-1658-260694"
image: "https://github.com/user-attachments/assets/64eb6427-e1e0-4fc3-87b8-61626df10b4c"
title: "កម្ពុជា​រៀបចំ​កិច្ច​ប្រជុំ​កំពូល​សម្ព័ន្ធ​ប្រតិបត្តិករ​កម្មវិធី​ផ្តល់​អាហារ​នៅ​សាលារៀន​តំបន់​អាស៊ី​អាគ្នេយ៍"
description: "​​កម្ពុជា​រៀបចំ​កិច្ច​ប្រជុំ​កំពូល​សម្ព័ន្ធ​ប្រតិបត្តិករ​កម្មវិធី​ផ្តល់​អាហារ​នៅ​សាលារៀន​តំបន់​អាស៊ី​អាគ្នេយ៍​"
category: "NATIONAL"
language: "km"
date: 2024-11-18T10:05:51.299Z
---

# កម្ពុជា​រៀបចំ​កិច្ច​ប្រជុំ​កំពូល​សម្ព័ន្ធ​ប្រតិបត្តិករ​កម្មវិធី​ផ្តល់​អាហារ​នៅ​សាលារៀន​តំបន់​អាស៊ី​អាគ្នេយ៍

![](https://github.com/user-attachments/assets/5bf04714-e6c8-4d3c-9015-c6404e908c33)

សិស្សានុសិស្ស​នៅ​សាលា​បឋមសិក្សា​មួយ​ទទួល​អាហារ​ពី​កម្មវិធី​អាហារ​នៅ​សាលា​រៀន កាល​ពី​ឆ្នាំ ២០២៣។ WFP/Samantha Reinders

រដ្ឋមន្ត្រី​ក្រសួង​អប់រំ យុវជន និង​កីឡា បង្ហាញ​ពី​សារៈ​សំខាន់​នៃ​កម្មវិធី​ផ្តល់​អាហារ​នៅ​តាម​សាលា​រៀន​ ខណៈ​ពេល​ដែល​កម្ពុជា​កំពុង​ធ្វើ​ជា​ម្ចាស់​ផ្ទះ ​«កិច្ច​ប្រជុំ​កំពូល​សម្ព័ន្ធ​ប្រតិបត្តិករ​កម្មវិធី​ផ្តល់​អាហារ​នៅ​សាលា​រៀន​តំបន់​អាស៊ី​អាគ្នេយ៍» ជា​លើក​ដំបូង ​ចាប់​ពី​ថ្ងៃ​ទី១៨ ​ដល់​ថ្ងៃ​ទី២០ ខែវិច្ឆិកា​ នៅ​ខេត្ត​សៀមរាប។

កិច្ច​ប្រជុំ​កំពូល​នេះ​ត្រូវ​បាន​រៀប​ចំ​ឡើង​ក្រោម​កិច្ច​សហការ​រវាង​ក្រសួង​អប់រំ​របស់​កម្ពុជា និង​រដ្ឋាភិបាល​នៃ​សាធារណរដ្ឋ​ហ្វីលីពីន​ និង​រដ្ឋាភិបាល​នៃ​សាធារណរដ្ឋ​កូរ៉េ ដោយ​មាន​ការ​ចូលរួម​ពី​សំណាក់​ថ្នាក់​ដឹកនាំ​ជាន់​ខ្ពស់​នៃ​ស្ថាប័ន​ពាក់​ព័ន្ធ​ដែល​អញ្ជើញ​មក​ពី​បណ្តា​ប្រទេស​ក្នុង​តំបន់​អាស៊ីអាគ្នេយ៍ ប្រទេស​ចិន និង​ប្រទេស​ជប៉ុន។

កម្មវិធី​ផ្តល់​អាហារ​នៅ​តាម​សាលា​រៀន គឺជា​កម្មវិធី​ដឹកនាំ​ដោយ​រដ្ឋាភិបាល​នានា​ដែល​ជា​សមាជិក​របស់​សម្ព័ន្ធ​នេះ ដោយ​មាន​ការ​គាំទ្រ​ពី​ដៃគូ​នានា​ បូក​រួម​ទាំង​ទីភ្នាក់ងារ​អង្គការ​សហប្រជាជាតិ និង​អង្គការ​មិនមែន​រដ្ឋាភិបាល​ក្នុង​គោល​បំណង​កុមារ​ទាំង​អស់​ទទួល​បាន​អាហារ​ដែល​មាន​សុខភាព​និង​អាហារូបត្ថម្ភ​នៅ​សាលា​រៀន​នៅ​ឆ្នាំ​២០៣០។

ថ្លែង​ក្នុង​កិច្ច​ប្រជុំ​កំពូល​នេះ​ លោក ហង់ជួន ណារ៉ុន រដ្ឋមន្ត្រី​ក្រសួង​អប់រំ យុវជន​ និង​កីឡា បាន​លើក​ឡើង​ពី​តួនាទី​យ៉ាង​សំខាន់​នៃ​កម្មវិធី​ផ្តល់​អាហារ​នៅ​តាម​សាលារៀន​ ដែល​ជួយ​កាត់​បន្ថយ​ភាព​ក្រីក្រ, ជំរុញ​ការ​អភិវឌ្ឍ​សេដ្ឋកិច្ច​ក្នុង​មូលដ្ឋាន, ​លើក​កម្ពស់​សុខភាព​សិស្ស និង​សុខុមាលភាព​កុមារ ព្រម​ទាំង​ការ​គាំទ្រ​ប្រព័ន្ធ​សុវត្ថិភាព​សង្គម ​ជាពិសេស​សាលារៀន​គោល​ដៅ​ដែល​ស្ថិត​នៅ​តំបន់​ក្រីក្រ។

លោក​បន្ត​ថា រាជ​រដ្ឋាភិបាល​កម្ពុជា ​ខិតខំ​ប្រឹង​ប្រែង និង​យក​ចិត្ត​ទុក​ដាក់​ខ្ពស់​ក្នុង​ការ​បណ្តុះ​មូលធន​មនុស្ស​ ការ​ជំរុញ​កំណើន​សេដ្ឋកិច្ច និង​ការធានា​សុខុមាល​ភាព​នៃ​កុមារ តាមរយៈ​ការ​អនុវត្ត​កម្មវិធី​ផ្តល់​អាហារ​នៅ​សាលារៀន​ដោយ​ប្រើ​ប្រាស់​កសិផល​សហគមន៍​ និង​ការ​អនុវត្ត​កម្មវិធី​អាហារូបករណ៍​ជា​សាច់​ប្រាក់​ជូន​សិស្សានុសិស្ស​មក​ពី​គ្រួសារ​ក្រីក្រ​ចាប់​ពី​កម្រិត​បឋមសិក្សា​ដល់​មធ្យម​សិក្សា។

លោក​បន្ត​ថា កម្ពុជា​គឺ​ជា​ប្រទេស​មួយ​ក្នុង​ចំណោម​ប្រទេស​ចំនួន​ ៤៩ ដែល​បាន​បញ្ជូន​ការ​ប្តេជ្ញា​ចិត្ត​ថ្នាក់​ជាតិ​កាល​ពី​ខែ​មីនា ឆ្នាំ​២០២២ ទៅ​កាន់​សម្ព័ន្ធ​ប្រតិបត្តិករ​កម្មវិធី​ផ្តល់​អាហារ​នៅ​សាលា​រៀន។

លោក​ថ្លែង​ថា៖ «ការ​ប្តេជ្ញា​ចិត្ត​ទាំង​នេះ​បាន​គូស​បញ្ជាក់​អំពី​ចក្ខុវិស័យ​របស់​ព្រះ​រាជាណាចក្រ​កម្ពុជា​ក្នុង​ការ​បង្កើត​គោល​នយោបាយ​អាហារ​នៅ​សាលារៀន បង្កើន​មូលនិធិ​អាហារ​សាលារៀន កែ​លម្អ​កម្មវិធី និង​អនុវត្ត​កញ្ចប់​នៃ​អន្តរាគមន៍​បំពេញ​បន្ថែម ​បង្កើត​ក្របខ័ណ្ឌ​ត្រួត​ពិនិត្យ ដើម្បី​វាស់​វែង​ការ​អនុវត្ត​កម្មវិធី និង​បង្កើត​បណ្តាញ​សហគមន៍​នៃ​ឧត្តមានុវត្តន៍»។

យោង​តាម​ក្រសួង​អប់រំ កម្មវិធី​ផ្ដល់​អាហារ​តាម​សាលារៀន កំពុង​អនុវត្ត​នៅ​តាម​សាលា​បឋម​សិក្សា​ប្រមាណ​២ភាគ៣ ​នៅ​ក្នុង​បណ្ដា​ខេត្ត​ចំនួន ១០ ដោយ​សាលា​មួយ​ចំនួន​ប្រើ​ប្រាស់​ថវិកា​ជាតិ និង​សាលា​មួយ​ចំនួន​ទៀត​ទទួល​បាន​ការ​គាំទ្រ​ពី​ដៃគូ​អភិវឌ្ឍន៍​នានា។ កម្ពុជា​ក៏​បាន​ដាក់​ចេញ​ គោល​នយោបាយ​ស្ដី​ពី «ការ​ផ្តល់​អាហារ​តាម​សាលារៀន ឆ្នាំ២០២៤-២០៣៥»។

សម្រាប់​កិច្ច​ប្រជុំ​កំពូល ​«សម្ព័ន្ធ​ប្រតិបត្តិករ​កម្មវិធី​ផ្តល់​អាហារ​នៅ​សាលា​រៀន​តំបន់​អាស៊ី​អាគ្នេយ៍» រៀបចំ​ឡើង​ដើម្បី​ពន្លឿន​ការ​ប្ដេជ្ញា​ចិត្ត​ក្នុង​ការ​ពង្រីក​វិសាលភាព​នៃ​កម្មវិធី​ផ្តល់​អាហារ​តាម​សាលារៀន​នៅ​ក្នុង​តំបន់​អាស៊ី​អាគ្នេយ៍​ប្រកប​ដោយ​អាហារូបត្ថម្ភ​ខ្ពស់ និង​សុខភាព​ល្អ​ប្រសើរ នៅ​ត្រឹម​បំណាច់​ឆ្នាំ​២០៣០។

យោង​តាម​អង្គការ​សហប្រជាជាតិ​ប្រចាំ​កម្ពុជា កម្ពុជា​ប្ដេជ្ញា​ផ្ដល់​អាហារ​នៅ​តាម​សាលា​រៀន​គោល​ដៅ ១១១៤ សាលា​ដែល​មាន​សិស្ស​ជាង ៣០​ម៉ឺន​នាក់​នៅ​ត្រឹម​ឆ្នាំ​២០២៨។ រដ្ឋាភិបាល​កម្ពុជា​ក៏​ប្ដេជ្ញា​ពង្រីក​ចំនួន​សិស្ស​ទទួល​បាន​អាហារូបករណ៍​ពី​ចំនួន ២៥​ម៉ឺន​នាក់​នៅ​ឆ្នាំ​២០២៣-២០២៤ ទៅ​ដល់​ ៦៥​ម៉ឺន​នាក់​នៅ​ឆ្នាំ​២០២៥៕