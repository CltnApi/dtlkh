---
layout: post
code: "ART2410240836WRKEGJ"
origin_url: "https://www.postkhmer.com/business/2024-10-24-1535-260533"
image: "https://github.com/user-attachments/assets/7321a886-712e-455f-a946-8ba6c5a9cf3d"
title: "USAID ផ្តល់​ជំនួយ​​ ២៩​លាន​ដុល្លារ​ជំរុញ​កំណើន​សេដ្ឋកិច្ច​កម្ពុជា ប្រែ​ក្លាយ​ជំនួយ​ទៅ​ជា​ពាណិជ្ជកម្ម"
description: "​​USAID ផ្តល់​ជំនួយ​​ ២៩​លាន​ដុល្លារ​ជំរុញ​កំណើន​សេដ្ឋកិច្ច​កម្ពុជា ប្រែ​ក្លាយ​ជំនួយ​ទៅ​ជា​ពាណិជ្ជកម្ម​"
category: "BUSINESS"
language: "km"
date: 2024-10-29T09:54:21.753Z
---

# USAID ផ្តល់​ជំនួយ​​ ២៩​លាន​ដុល្លារ​ជំរុញ​កំណើន​សេដ្ឋកិច្ច​កម្ពុជា ប្រែ​ក្លាយ​ជំនួយ​ទៅ​ជា​ពាណិជ្ជកម្ម

![](https://github.com/user-attachments/assets/5ef26f77-cdd8-4ef7-9c48-d1c3b1d8e6ab)

លោកស្រី ផូវើ សាម៉ាន់ថា នាយិកា​គ្រប់គ្រង​ទី​ភ្នាក់ងារ​ជំនួយ​អាមេរិក​ (USAID) ថ្លែងក្នុង​សន្និសីទ​សារព័ត៌មាន​ដែល​ធ្វើឡើង​នៅ​សណ្ឋាគារ Raffles Hotel Le Royal នៅ​ថ្ងៃទី ២៣​ ខែតុលា។ រូបថត ហុង រស្មី

**ភ្នំពេញ៖** មាគ៌ា​របស់​ប្រទេស​កម្ពុជា​ឆ្ពោះ​ទៅ​រក​ជំរុញ​កំណើន​​សេដ្ឋកិច្ច​បាន​បោះ​ជំហាន​ទៅ​មុខ​យ៉ាង​លឿន​ជាមួយ​នឹង​ការ​ប្រកាស​របស់​លោកស្រី ផូវើ សាម៉ាន់ថា នាយិកា​គ្រប់គ្រង​ទី​ភ្នាក់ងារ​ជំនួយ​អាមេរិក​ (USAID) នូវ​ទឹក​ប្រាក់​ចំនួន ៥០​លាន​ដុល្លារ​នៅ​ក្នុង​ការ​ផ្តល់​មូលនិធិ​ថ្មី​របស់​រដ្ឋាភិបាល​សហរដ្ឋអាមេរិក។

លោកស្រី​ សាម៉ាន់ថា បាន​ពន្យល់​ថា មូលនិធិ​នេះ​នឹង​ជួយ​កសិករ​ផ្សារ​​ភ្ជាប់​ផលិតផល​របស់​ពួកគេ​ទៅកាន់​​​ទីផ្សារ ទទួល​យក​បច្ចេកវិទ្យា​ថ្មី និង​បោសសម្អាត​មីន ព្រម​ជាមួយ​ការ​គាំទ្រ​សង្គម​ស៊ីវិល កម្លាំង​ពលកម្ម និង​ប្រព័ន្ធ​ផ្សព្វផ្សាយ​ឯករាជ្យ ដើម្បី​ពង្រឹង​អនាគត​ប្រជាធិបតេយ្យ និង​សេដ្ឋកិច្ច​របស់​កម្ពុជា។

ទឹក​ប្រាក់​​មូលនិធិ​មួយ​ចំនួន​នឹង​ជួយ​កម្ពុជា​ធ្វើ​ឱ្យ​ប្រសើរ​ឡើង​នូវ​ការ​អនុវត្ត​និង​ការ​អភិវឌ្ឍ​បទ​ប្បញ្ញត្តិ​សុវត្ថិភាព​ចំណី​អាហារ ដោយ​ការ​កែ​លម្អ​ការ​គ្រប់គ្រង​ក្រោយ​ការប្រមូល​ផល​នៃ​សណ្តែក​សៀង ការ​បង្កើន​ការទទួល​យក​បច្ចេកវិទ្យា​ឆ្លាត​វៃ​អាកាសធាតុ ការ​ផ្តល់​ការ​បណ្តុះ​បណ្តាល​ស្តីពី​ការអនុវត្ត​សុវត្ថិភាព​ចំណីអាហារ​​ល្អ​​ និង​ការពង្រឹង​ទំនាក់ទំនង​ទីផ្សារ។

ក្នុង​ដំណើរ​ទស្សនកិច្ច​នៅ​រាជធានី​ភ្នំពេញ លោកស្រី សាម៉ាន់ថា​ បាន​គូស​បញ្ជាក់​ថា ទឹក​ប្រាក់​នោះ​​ត្រូវ​បានរៀបចំ​សម្រាប់​​ផ្តោត​លើ​ការពង្រឹង​វិស័យ​កសិកម្ម សន្តិសុខ​ស្បៀង និង​ការ​អភិរក្ស​បរិស្ថាន​នៅ​​កម្ពុជា​។​

គំនិត​ផ្តួចផ្តើម​ទាំងនេះ​មាន​គោលបំណង​លើក​កម្ពស់​ជីវភាព​រស់​នៅ ជំរុញ​កំណើន​សេដ្ឋកិច្ច​និង​អភិរក្ស​ជីវៈចម្រុះ​ដ៏​សម្បូរបែប​របស់​កម្ពុជា ជាពិសេស​នៅ​តំបន់​អាង​ទន្លេមេគង្គ។

លោកស្រី​ សាម៉ាន់បាន​និយាយថា ក្នុង​រយៈពេល​ប៉ុន្មាន​ទស្សវត្ស​កន្លងមកនេះ ប្រជាជន​កម្ពុជា​ពិតជា​បាន​បោះជំហាន​គួរឱ្យកត់សម្គាល់​ក្នុងការ​លើកកម្ពស់​សុខ​ភាព ការអប់រំ និង​កំណើនសេដ្ឋកិច្ច​។​

![](https://github.com/user-attachments/assets/3c5ecd2d-fbf5-4e3c-ba79-25c9b2a5fab1)

ទឹក​ប្រាក់​ក្នុង​គម្រោង​ Food for Progress ចំនួន ២៩ លាន​ដុល្លារ ពី​ក្រសួងកសិកម្ម​សហរដ្ឋ​អាមេរិក ត្រូវបាន​រៀបចំឡើង​ដើម្បី​កែលម្អ​ការអនុវត្ត និង​ការអភិវឌ្ឍន៍​បទ​ប្បញ្ញត្តិ​សុវត្ថិភាព​ចំណីអាហារ​។​ រូបថត ភ្នំពេញប៉ុស្តិ៍

លោកស្រី​បាន​និយាយ​នៅក្នុង​សន្និសីទ​សារព័ត៌មាន​ដែល​ធ្វើឡើង​នៅ​សណ្ឋាគារ Raffles Hotel Le Royal នៅ​ថ្ងៃទី ២៣​ ខែតុលា​ថា៖ «​​ក្នុង​នាម​​សហរដ្ឋអាមេរិក យើង​​​គាំទ្រ​កិច្ចខិតខំ​ប្រឹងប្រែង​ទាំងនេះ រួមទាំង​ជំនួយ​​សរុប​ចំនួន ៣ ពាន់​លាន​ដុល្លារ​ក្នុង​រយៈពេល​ជាង ៣០​ ឆ្នាំកន្លងមក​​។ ​​យើង​នៅទីនេះ​ដើម្បី​ធានាថា​កសិករ​កម្ពុ​ជាមាន​ទំនាក់ទំនង​ជាមួយ​ទីផ្សារ​កាន់តែ​ប្រសើរ និង​បំពាក់​ដោយ​ឧបករណ៍​ដែល​ពួកគេ​ត្រូវការ​ដើម្បី​ផលិត​អាហារ​ដែលមាន​សុវត្ថិភាព និង​សម្បូរបែប​»។​

លោកស្រី សាម៉ាន់ថា​ បាន​សង្កត់ធ្ងន់ថា ការវិនិយោគ​នេះ​នឹង​ជួយ​កសិករ​ទទួលបាន​ទីផ្សារ ទទួល​យក​​បច្ចេកវិទ្យា​ថ្មី និង​ធានា​ឱ្យ​ដំណាំ​របស់​ពួកគេ​នៅតែមាន​សុវត្ថិភាព​សម្រាប់​អ្នកប្រើប្រាស់​ក្នុងស្រុក និង​អន្តរជាតិ​។​

សហរដ្ឋអាមេរិក​ជា​ដៃគូ​ពាណិជ្ជកម្ម​ដ៏​សំខាន់​សម្រាប់​ប្រទេស​កម្ពុជា​ជា​យូរ​មកហើយ ហើយ​មូលនិធិ​ថ្មី​នេះ​នឹង​បន្ត​កសាង​ទំនាក់ទំនង​សេដ្ឋកិច្ច​នោះ​។​

លោកស្រី​បាន​និយាយថា៖ «​​សហរដ្ឋអាមេរិក​គឺជា​ទីផ្សារ​នាំចេញ​ដ៏​ធំ​បំផុត​របស់​កម្ពុជា ហើយ​ក្នុង​រយៈពេល​ប្រាំ​ឆ្នាំ​ចុងក្រោយ​នេះ ការ​នាំចេញ​របស់​កម្ពុ​ជា​ទៅកាន់​សហរដ្ឋអាមេរិក​បាន​កើនឡើង​ទ្វេដង​»​។​

![](https://github.com/user-attachments/assets/f84a2a2a-b3cd-467e-957b-e26e577136e1)

ការវិនិយោគ​នេះ​មាន​គោល​បំណង​ធ្វើ​សមាហរណកម្ម​កសិករ​កម្ពុជា​បន្ថែមទៀត​ទៅក្នុង​ទីផ្សារ​អន្តរជាតិ​ដោយ​ការកែលម្អ​សុវត្ថិភាព​ចំណី​អាហារ និង​បច្ចេកទេស​គ្រប់គ្រង​ក្រោយ​ការប្រមូល​ផល​។​

ទឹក​ប្រាក់​ក្នុង​គម្រោង​ Food for Progress ចំនួន ២៩ លាន​ដុល្លារ ពី​ក្រសួងកសិកម្ម​សហរដ្ឋ​អាមេរិក ត្រូវបាន​រៀបចំឡើង​ដើម្បី​កែលម្អ​ការអនុវត្ត និង​ការអភិវឌ្ឍន៍​បទ​ប្បញ្ញត្តិ​សុវត្ថិភាព​ចំណីអាហារ​។​

នេះ​រួមបញ្ចូល​ទាំង​ការជួយ​កសិករ​ទទួល​យក​ការអនុវត្ត​ល្អ​បំផុត​ក្នុងការ​គ្រប់គ្រង​ក្រោយ​ការប្រមូល​ផល និង​ស្តង់ដារ​សុវត្ថិភាព​ចំណីអាហារ ដែលមាន​សារៈសំខាន់​សម្រាប់​ការថែរក្សា​គុណភាព​នៃ​ផលិតផល​កសិកម្ម​កម្ពុ​ជា​នៅក្នុង​ទីផ្សារ​ពិភពលោក​។​

ភាពជា​ដៃគូ​មេគង្គ​-​សហរដ្ឋអាមេរិក ក៏​នឹងបង្កើន​​កិច្ចខិតខំ​ប្រឹងប្រែង​បន្ថែមទៀត​ផងដែរ ដោយមាន​គោលដៅ​អភិរក្ស​ជីវៈចម្រុះ​នៃ​អាង​ទន្លេមេគង្គ​។​

តំបន់​នេះ​ជា​ជម្រក​របស់​ត្រី​ជាង ១ពាន់​ប្រភេទ ដើរតួនាទី​យ៉ាងសំខាន់​ក្នុង​ជីវភាព​រស់នៅ​របស់​ស​ហគ​មន៍​មូលដ្ឋាន​។​

លោកស្រី​នាយិកា USAID ​បាន​សង្កត់ធ្ងន់​លើ​សារៈសំខាន់​នៃ​ការការពារ​ធនធានធម្មជាតិ​នេះ ដោយ​មើលឃើញ​ពី​ការគំរាមកំហែង​ផ្នែក​បរិស្ថាន​ដែល​កំពុង​កើនឡើង និង​សក្តានុពល​សម្រាប់​ការអភិវឌ្ឍ​សេដ្ឋកិច្ច​តាមរយៈ​ការអនុវត្ត​ប្រកបដោយ​និរន្តរភាព​។​

លោកស្រី​បាន​កត់សម្គាល់ថា៖ «​ជីវចម្រុះ​ដ៏​សម្បូរបែប​នៃ​អាង​ទន្លេមេគង្គ​មាន​សារៈសំខាន់​ណាស់ មិន​ត្រឹមតែ​សម្រាប់​បរិស្ថាន​ប៉ុណ្ណោះ​ទេ ប៉ុន្តែ​សម្រាប់​សហគមន៍​ដែល​ពឹង​ផ្អែកលើ​វាផង​ដែរ​»​។​

លោកស្រី សាម៉ាន់ថា ក៏បាន​ទៅ​ទស្សនា​ទន្លេមេគង្គ រួមជាមួយ​នឹង​ដៃគូ USAID មន្ត្រី​រដ្ឋាភិបាល​កម្ពុជា អ្នកស្រាវជ្រាវ សិស្សានុសិស្ស អ្នក​អភិរក្ស និង​ប្រជា​នេសាទ​ ក៏ដូចជា​បានព្រលែង​ត្រី​កម្រ​ ដែល​បង្ហាញ​ពី​កិច្ច​ការពារ​បរិស្ថាន​។ 

![](https://github.com/user-attachments/assets/b3db57fc-7200-45bc-982b-e759a2d21ec6)

ភាពជា​ដៃគូ​មេគង្គ​-​សហរដ្ឋអាមេរិក ក៏​នឹងបង្កើន​​កិច្ចខិតខំ​ប្រឹងប្រែង​បន្ថែមទៀត​ផងដែរ ដោយមាន​គោលដៅ​អភិរក្ស​ជីវៈចម្រុះ​នៃ​អាង​ទន្លេមេគង្គ​។​ រូបថត សហការី

**ការអភិវឌ្ឍន៍​សេដ្ឋកិច្ច​ទាមទារ​តម្លាភាព និង​គណនេយ្យភាព​**

លោកស្រី សាម៉ាន់ថា​ បានបង្ហាញ​ពី​សេចក្តី​រីករាយ​ដែល​បាន​ត្រឡប់មក​ប្រទេស​កម្ពុជា​វិញ​សម្រាប់​ដំណើរ​ទស្សនកិច្ច​លើក​ទី​បួន​ តែនេះជាដំណើរ​លើក​ទីមួយ​ក្នុងនាម​ជា​នាយិកា​ USAID​​។​

លោកស្រី​បានឱ្យ​ដឹង​ថា៖ «​​ជាការ​ពិតណាស់ នៅក្នុង​​ដំណើរ​លើក​មុន ខ្ញុំ​បាន​ស្ងើចសរសើរ​ចំពោះ​ភាពរុងរឿង និង​វប្បធម៌​ដ៏​សម្បូរបែប​នៃ​ប្រាសាទ​អង្គរវត្ត សារមន្ទីរ​ប្រល័យ​ពូជសាសន៍ ទួល​ស្លែង​ដ៏មាន​សារៈសំខាន់​ និង​ជាការ​ពិត​ណាស់ ភាព​ស្រស់ស្អាត​នៃ​ទន្លេមេគង្គ​»​។​

ខណៈ​កម្ពុជា​បានបង្ហាញ​ពី​វឌ្ឍនភាព​គួរឱ្យ​ចាប់អារម្មណ៍​ក្នុងការ​បង្កើន​ការនាំចេញ​កសិផល​រប​ស់​ខ្លួន និង​ការ​កសាង​ទំនាក់ទំនង​ពាណិជ្ជកម្ម​កាន់តែ​រឹងមាំ​ជាមួយ​សហរដ្ឋអាមេរិក​នោះ លោកស្រី​ សាម៉ាន់ថា​ ក៏បាន​គូស​បញ្ជាក់​អំពី​តម្រូវការ​សម្រាប់​កំណែទម្រង់​ដែល​ធ្វើ​ឱ្យ​​ប្រសើរឡើង​នូវ​តម្លាភាព និង​កាត់បន្ថយ​អំពើពុករលួយ​។​

លោកស្រី​បាន​កត់សម្គាល់ថា ក្រុមហ៊ុន​អាមេរិក និង​អន្តរជាតិ​ជាច្រើន​ចាប់អារម្មណ៍​ក្នុងការ​វិនិយោគ​នៅ​កម្ពុជា ប៉ុន្តែ​ទាមទារ​ការធានា​ថា ​ការវិនិយោគ​របស់​ពួកគេ​នឹងត្រូវ​បានការ​ពារ​ដោយ​បរិយាកាស​អាជីវកម្ម​ប្រកបដោយ​តម្លាភាព និង​គណនេយ្យភាព​។​

នាយិកា​ USAID បាន​ថ្លែង​ថា​៖ «​កាន់តែ​ទូលំទូលាយ ដូចដែល​ខ្ញុំ​បាន​ពិភាក្សា​ជាមួយ​លោកនាយក​រដ្ឋមន្ត្រី ហ៊ុន ម៉ា​ណែ​ត នៅ​​ថ្ងៃនេះ ក្រុមហ៊ុន​អាមេរិក និង​អន្តរជាតិ​មើលឃើញ​ឱកាស​ពិតប្រាកដ​នៅ​​​កម្ពុជា​»​។​

ប៉ុន្តែ​ដើម្បី​វិនិយោគ​នៅទីនេះ ពួកគេ​ចង់ឃើញ​ការកែលម្អ​ដ៏​ក្នុង​អាជីវកម្ម ដែល​គ្មាន​​អំពើពុករលួយ ធ្វើឱ្យ​ប្រសើរឡើង​នូវ​ការគោរព​សិទ្ធិ​ការងារ និង​ដើម្បី​ដោះស្រាយ​ប្រតិបត្តិការ​បោកប្រាស់​តាម​អ៊ីនធឺណិត​ដែល​កំពុង​ញាំញី​កេរ្តិ៍ឈ្មោះ​អន្តរជាតិ​របស់​កម្ពុជា៕