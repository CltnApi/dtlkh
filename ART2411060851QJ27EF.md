---
layout: post
code: "ART2411060851QJ27EF"
origin_url: "https://www.postkhmer.com/national/2024-11-6-1547-260617"
image: "https://github.com/user-attachments/assets/f7fca0ed-c59e-4edb-9653-b1b6984541c0"
title: "កម្ពុជា​សម្លឹង​សក្ដានុពល​ទេសចរណ៍ពី​​​ឥណ្ឌូនេស៊ី​ដែលមាន​ប្រជាជន​ច្រើន​បំផុត​នៅ​អាស៊ាន"
description: "​​កម្ពុជា​សម្លឹង​សក្ដានុពល​ទេសចរណ៍ពី​​​ឥណ្ឌូនេស៊ី​ដែលមាន​ប្រជាជន​ច្រើន​បំផុត​នៅ​អាស៊ាន​"
category: "NATIONAL"
language: "km"
date: 2024-11-06T08:55:49.828Z
---

# កម្ពុជា​សម្លឹង​សក្ដានុពល​ទេសចរណ៍ពី​​​ឥណ្ឌូនេស៊ី​ដែលមាន​ប្រជាជន​ច្រើន​បំផុត​នៅ​អាស៊ាន

![](https://github.com/user-attachments/assets/cec24531-7261-4852-b99d-1cd0eb2ec588)

ភ្នំពេញ៖ ឧស្សាហកម្ម​ទេសចរណ៍​របស់​កម្ពុជាមាន​​សន្ទុះកើនឡើង​ ដោយ​ទាក់ទាញ​ការចាប់អារម្មណ៍​ខ្លាំង​​ពី​បណ្តា​ប្រទេស​ក្នុង​តំបន់​អាស៊ីអាគ្នេយ៍​ជិតខាង ដូចជា ​ប្រទេស​ថៃ និង​វៀតណាម​។

ប៉ុន្ដែ​កម្ពុជា​​មិនទាន់អាច​ទាញ​យក​​ទីផ្សារ​ទេសចរណ៍​ពី​ប្រទេស​ដែលមាន​ប្រជាជន​ច្រើនជាងគេ​នៅក្នុង​តំបន់​នេះ​នៅឡើយ​។​ ជាមួយ​ចំនួន​ប្រជាជន​ ២២៧,៥​លាន​នាក់​សម្រាប់​ឆ្នាំ​ ២០២៣ ​​ចំនួន​ភ្ញៀវ​ទេសចរ​​ឥណ្ឌូនេស៊ី​​មក​កាន់​កម្ពុជា​​នៅតែមាន​កម្រិត​តិចតួច​។​

ក្នុង​ឆ្នាំ​២០២៣ កម្ពុជា​ទទួលបាន​ភ្ញៀវទេសចរ​អន្តរជាតិ​ប្រមាណ​ ៥,៤៥​លាន​នាក់ ក្នុងនោះ ​១២៧​១៧៨​នាក់​ជា​ភ្ញៀវទេសចរ​ឥណ្ឌូនេស៊ី​។ ក្នុង​រយៈពេល ៩​ខែ ឆ្នាំ​២០២៤ កម្ពុជា​ទទួលបាន​ទេស​ចរ​អន្តរ​ជាតិប្រមាណ ៤,២៩​លាន​នាក់ កើនឡើង ២២,៥ភាគរយ។​​

យោងតាម​ក្រសួងទេសចរណ៍​បានឱ្យដឹងថា៖ «​​មាន​ភ្ញៀវទេសចរ​ឥណ្ឌូនេស៊ី​ចំនួន ១២៣៤៣៧​​នាក់ កើនឡើង ៣២,៩​ភាគរយ​ បើ​ធៀប​នឹង​រយៈពេល​ដូចគ្នា​ក្នុង​ឆ្នាំ ២០២៣​»។​

ក្នុង​រយៈពេល​ប្រាំបួន​ខែ​ដំបូង​នៃ​ឆ្នាំ២០២៤ ភ្ញៀវ​ឥណ្ឌូណេស៊ី​មក​កម្ពុជា​មាន​​ត្រឹមតែ ០,០៤៤​ភាគរយ​ នៃ​ចំនួន​ប្រជាជន​ឥណ្ឌូនេស៊ី​។ វា​មានន័យថា កម្ពុជា​ត្រូវធ្វើ​បន្ថែមទៀត​។​

កាលពី​ថ្ងៃទី​៤ ខែវិច្ឆិកា ឆ្នាំ​២០២៤ រដ្ឋមន្ត្រី​ក្រសួងទេសចរណ៍​កម្ពុជា លោក ហួត ហាក់ បាន​ជួបពិភាក្សា​ការងារ​ជាមួយ​លោក​ Santo Darmosumarto ឯកអគ្គរដ្ឋទូត​ឥណ្ឌូនេស៊ី​ប្រចាំ​នៅ​កម្ពុជា ដើម្បី​ពិភាក្សា​អំពី​វិស័យ​សក្តានុពល​សម្រាប់​ការបង្កើន​កិច្ចសហប្រតិបត្តិការ​ទេស​ចរណ៍​។​

ភាគី​ទាំងពីរ​បានបញ្ជាក់​ជាថ្មី​នូវ​ការប្តេជ្ញាចិត្ត​ចំពោះ​អនុស្សារណៈ​នៃ​ការយោគយល់​គ្នា (MoU) ឆ្នាំ ២០១៩​ ស្តីពី​កិច្ចសហប្រតិបត្តិការ​ទេស​ចរណ៍ សំដៅ​កសាង​ឱកាស​ទេសចរណ៍​ទៅវិញទៅមក​។​

ការសន្ទនា​នេះ​គ្របដណ្តប់​លើ​គំនិត​ផ្តួចផ្តើម​ជាក់លាក់ ដូចជា​ការអភិវឌ្ឍន៍​ទេសចរណ៍​មូស្លីម​មិត្តភាព និង​ការបន្ត​ការហោះហើរ​ត្រង់​រវាង​កោះ​បាលី និង​ខេត្តសៀមរាប ដើម្បី​ជួយ​សម្រួល​ដល់​ការធ្វើដំណើរ​។

លោក តុ​ប សុភ័គ អ្នកនាំពាក្យ​ក្រសួងទេសចរណ៍​មិនអាចសុំ​ការ​ផ្ដល់​​​ព័ត៌មាន​លម្អិត​ក្រៅពី​អនុស្សរណៈ​នៃ​ការយោគយល់​គ្នា (MoU) ដែលមាន​ស្រាប់​រវាង​រដ្ឋមន្ត្រី​កម្ពុជា និង​ឯកអគ្គរដ្ឋទូត​ឥណ្ឌូនេស៊ី​។​

ទាក់ទង​ទំនាក់ទំនង​ទេសចរណ៍​ជាមួយ​ប្រទេសឥណ្ឌូនេស៊ី​ លោកស្រី ស៊ីវលីន ប្រធាន​សមាគមន៍​ទេសចរណ៍​កម្ពុជា បាន​ឱ្យដឹងថា សមាគមន៍​ទេសចរណ៍ CATA កំពុងរៀបចំ​ផែនការ​​ផ្សព្វផ្សាយ​ជាមួយ​សមាគមន៍​ទេសចរណ៍​ជាតិ​ឥណ្ឌូនេស៊ី តាមរយៈការ​ផ្គូរផ្គង​ធុរកិច្ច​ ដើម្បី​កៀរគរ​អ្នក​ធ្វើ​ទីផ្សារ​ឥណ្ឌូនេស៊ី​មក​កាន់​កម្ពុជា​។

លោកស្រី ស៊ីវលីន បាន​និយាយថា​៖ «​យើង​នឹង​រៀបចំ​កម្មវិធីនេះ​ឱ្យ​កើត​ឡើង​ និង​ធ្វើការ​ផ្សព្វផ្សាយ​ដើម្បី​ឱ្យ​ទីភ្នាក់ងារ​ទេសចរណ៍​ឥណ្ឌូនេស៊ី​បាន​ស្គាល់ និង​ចាប់​ដៃគូ​ជាមួយ​ខាង​កម្ពុជា​ដើម្បី​ធ្វើ​ការ​ប្រមូល​ភ្ញៀវ​មក​កាន់​កម្ពុជា ហើយ​យើង​ធ្វើការ​ផ្សព្វផ្សាយ​គោលដៅ​ទេសចរណ៍​ឥណ្ឌូនេស៊ី​ផងដែរ​។ វាជាការ​ជួយ​ផ្សព្វផ្សាយ​គ្នា​ទៅវិញ​ទៅមក​»។

លោកស្រី​ទទួល​ស្គាល់​ថា ការ​ផ្សព្វផ្សាយ​ទេសចរណ៍​ទៅកាន់ទីផ្សារ​ឥណ្ឌូនេស៊ី​នៅមាន​ភាព​តិច​តួច​នៅឡើយ។

យ៉ាងណាមិញ លោកស្រី ស៊ីលីន បាន​មើល​ឃើញ​ពី​សក្ដានុពល​វិនិយោគ​ចំពោះ​វិស័យ​ទេសចរណ៍​នេះ ដោយ​ប្រជាជន​ឥណ្ឌូនេស៊ី​មាន​ចំនួន​ច្រើន និង​មាន​លទ្ធភាព​ច្រើន​​ក្នុង​បណ្ដា​ប្រជាជាតិ​អាស៊ី​អាគ្នេយ៍​ រួមទាំង​ការ​វិនិយោគ​នៅ​ក្រៅ​ប្រទេស​។

លោកស្រី​បាន​ប្រាប់​ភ្នំពេញ​ប៉ុស្ដិ៍ថា​៖ «យើង​មិន​ទាន់​ឃើញ​មាន​អ្នក​វិនិយោគ​ឥណ្ឌូនេស៊ី​ក្នុង​ចំនួន​ច្រើន​នៅ​ឡើយ​ទេ ខណៈ​ធនធាន​ប្រកបដោយ​សក្ដានុពល​ច្រើន​ដែរ​ ដែលអាច​ទាក់​អ្នក​វិនិយោគ​»។

ក្នុង​ជំហាន​ដំបូង​នេះ ប្រធាន​សមាគមន៍​ទេសចរណ៍​ CATA បាន​បន្ដថា សមាគមន៍​ធ្វើ​ការ​អញ្ជើញ​ទីភ្នាក់ងារ​ទេសចរណ៍ អ្នកជំនាញ​វិស័យ​ទេសចរណ៍​ពី​ប្រទេស​ឥណ្ឌូនេស៊ី​មក​ធ្វើ​បច្ចុប្បន្ន​ភាពនៅ​កម្ពុជា​។

ជាក់ស្ដែង នៅ​ក្នុង​ខែ​ធ្នូ​ខាង​មុខ​នេះ កម្ពុជា​នឹង​រៀបចំ​ព្រឹត្ដិការណ៍​កិច្ចប្រជុំក្រុមប្រឹក្សាភិបាល​​អាស៊ាន​នៅ​កម្ពុជា ដែល​ជា​ឱកាស​ប្រមូលផ្ដុំ​សមាជិក​ទីភ្នាក់ងារ​ទេសចរណ៍​ឥណ្ឌូនេស៊ី​ នឹង​ធ្វើការ​ផ្គូរផ្គង​ទីភ្នាក់ងារ​ទេសចរណ៍​កម្ពុជា​។

លោកស្រីបាន​បន្ថែមថា​៖ «​កម្ពុជា​គួរ​មាន​ការ​ជំរុញ​ឱ្យ​មាន​បើក​ភោជនីយដ្ឋាន​ហាល់ឡា​សម្រាប់​ប្រជាជន​មូស្លីម​ឥណ្ឌូនេស៊ី​។ អ្វីដែល​យើង​ខ្វះ​ខាត​មិន​បានធ្វើ​ក្រៅពីការ​ផ្សព្វផ្សាយ ផលិតផល​បដិសណ្ឋារកិច្ច​ក៏ជាភាព​ទាក់ទាញ​សំខាន់​ក្នុងការ​ផ្ដល់​ជូន​ភ្ញៀវ​ទេសចរ​មូស្លីម​មក​កាន់​កម្ពុជា​តាមរយៈ​ការ​វិនិយោគ​ម្ហូប​អាហារ​ហាល់ឡា​តាម​គោលដៅ​ទេសចរណ៍​នានា​»។

ដើម្បី​លើកកម្ពស់​ទេសចរណ៍​ឥណ្ឌូនេស៊ី លោក Darmosumarto បាន​ជំរុញ​យ៉ាងសកម្ម​នូវ​កិច្ចសហប្រតិបត្តិការ​ទេស​ចរណ៍​រវាង​ប្រទេស​ឥណ្ឌូនេស៊ី និង​កម្ពុជា​។​

ក្នុងជំនួប​ជាមួយ​អតីតរដ្ឋមន្ត្រី​ក្រសួងទេសចរណ៍ លោក សុខ សូកេន​ កាល​ពី​​ថ្ងៃទី​១៣ ខែកុម្ភៈ ឆ្នាំ​២០២៤ ភាគី​ទាំង​ពីរបាន​ពិភាក្សាគ្នា​អំពី​ការពង្រឹង​ទំនាក់ទំនង​ទេសចរណ៍ ដោយ​ផ្តោតលើ​ការហោះហើរ​ត្រង់​ពី​គោលដៅ​សំខាន់ៗ​របស់​ឥណ្ឌូនេស៊ី មកកាន់​តំបន់​ទេសចរណ៍​កម្ពុជា ដូចជា​ខេត្តសៀមរាប និង​តំបន់ឆ្នេរ​ជាដើម​។

នៅក្នុង​ខែឧសភា ឆ្នាំ២០២៤ ក្នុងជំនួប​ជាមួយ​អភិបាលខេត្ត​សៀមរាប លោក ប្រាក់ សោ​ភ័​ណ្ឌ ឯក​អគ្គរដ្ឋទូត Darmosumarto បាន​ស្វែងយល់​ពី​លទ្ធភាព​នៃ​ការហោះហើរ​ត្រង់​រវាង​ប្រទេស​ឥណ្ឌូនេស៊ី និង​ខេត្តសៀមរាប​។​

លោក​បាន​សង្កត់ធ្ងន់ថា ការតភ្ជាប់​បែបនេះ​នឹង​ជួយ​សម្រួល​ដល់​ការធ្វើដំណើរ បង្កើន​ទំនាក់ទំនង​រវាង​ប្រជាជន និង​ប្រជាជន និង​ជំរុញ​ទេសចរណ៍​ទៅវិញទៅមក​។​

លើសពីនេះ​ទៀត នៅក្នុង​ខែសីហា ឆ្នាំ២០២៤ នៅក្នុង​សន្និសីទ​សារព័ត៌មាន​សម្រាប់​ការតាំង​ពិព័រណ៍ «សួស្ដី ឥណ្ឌូនេស៊ី​» ឯកអគ្គរដ្ឋទូត​បាន​លើកឡើង​ពី​សារៈសំខាន់​នៃ​​​ព្រឹត្តិការណ៍​នេះ​ក្នុងការ​ផ្សព្វផ្សាយ​គោលដៅ​ទេសចរណ៍​ឥណ្ឌូនេស៊ី ដូចជា ​កោះ​បាលី និង​បូ​រ៉ូ​ប៊ូ​ឌួ​រ ដល់ប្រជាជន​​កម្ពុជា​។​

លោក​បាន​កត់សម្គាល់ថា ពិព័រណ៍​នេះ​មាន​គោលបំណង​ជំរុញ​ទេសចរណ៍ និង​បង្កើត​ឱកាស​សេដ្ឋកិច្ច​តាមរយៈ​ការពង្រឹង​ទំនាក់ទំនង​ក្នុង​តំបន់​តាមរយៈ​ការបង្កើន​ការយល់ដឹង​គ្នា​ទៅវិញទៅមក​។​

![](https://github.com/user-attachments/assets/901f62d8-e05f-49da-81fc-011fc14722da)

លោក Darmosumarto បានថ្លែង​ថា៖ «​​ឆ្នាំនេះ​ជា ការ​ប្រារឰ​ពិព័រណ៍​លើក​ទី​១៥ យើង​បាន​សម្រេចចិត្ត​ប្តូរ​ឈ្មោះ​ទៅជា ​សួស្ដី ឥណ្ឌូនេស៊ី ដើម្បីឱ្យ​វា​កាន់តែមានភាព​ជិត​ស្និទ្ធ​ជាមួយ​​កម្ពុជា​​ និង​អ្នកប្រើប្រាស់​កម្ពុជា​នៅទីនេះ​»​។​

លោក​ថា សួស្តី​ឥណ្ឌូណេស៊ី ​ហួស​ពី​ការផ្សព្វផ្សាយ​ពាណិជ្ជកម្ម និង​ទេសចរណ៍​ធម្មតា​។ វា​ក៏​ជា​ព្រឹត្តិការណ៍​មួយ​ដែល​រៀបចំឡើង​ដើម្បី​បង្ហាញ​ពី​សិល្បៈ វប្បធម៌ ភាព​រីករាយ​នៃ​ការធ្វើ​ម្ហូប និង​ឱកាស​សិក្សា​របស់​ប្រទេស​ឥណ្ឌូនេស៊ី​ផងដែរ​៕