---
layout: post
code: "ART2411050951IIIT25"
origin_url: "https://www.postkhmer.com/national/2024-11-5-1650-260609"
image: "https://github.com/user-attachments/assets/6bf74832-1da2-422b-8cce-fcc229ad4f51"
title: "អាជ្ញាធរមីន​ស្នើ​សហរដ្ឋ​អាមេរិក​បន្ត​ជួយ​លើ​ការ​បោស​សម្អាត​គ្រាប់​បែក​ចង្កោម"
description: "​​អាជ្ញាធរមីន​ស្នើ​សហរដ្ឋ​អាមេរិក​បន្ត​ជួយ​លើ​ការ​បោស​សម្អាត​គ្រាប់​បែក​ចង្កោម​"
category: "NATIONAL"
language: "km"
date: 2024-11-05T09:55:38.751Z
---

# អាជ្ញាធរមីន​ស្នើ​សហរដ្ឋ​អាមេរិក​បន្ត​ជួយ​លើ​ការ​បោស​សម្អាត​គ្រាប់​បែក​ចង្កោម

![](https://github.com/user-attachments/assets/006cb707-0739-4484-97d3-71494663c59c)

លោក លី ធុជ (ស្ដាំ) ជួប​ពិភាក្សា​ការងារ​ជាមួយ​លោកស្រី Bridgette L Walker ភារធាទី​នៃ​ស្ថានទូត​សហរដ្ឋ​អាមេរិក​ប្រចាំ​នៅ​កម្ពុជា នៅ​ថ្ងៃទី៥ ខែវិច្ឆិកា ២០២៤។ ​អាជ្ញាធរមីន

លោក លី ធុជ អនុប្រធាន​ទី១​អាជ្ញាធរ​មីន​ បាន​ស្នើ​សហរដ្ឋ​អាមេរិក​បន្ត​គាំទ្រ​ដល់​ការ​បោស​សម្អាត​គ្រាប់​បែក​ចង្កោម​ ​ដែល​ជា​កិច្ចការ​អាទិភាព​ទី២​របស់​កម្ពុជា ​នៅ​ក្នុង​ជំនួប​ជាមួយ​លោក​ស្រី Bridgette L Walker ភារធាទី​នៃ​ស្ថានទូត​សហរដ្ឋ​អាមេរិក​ប្រចាំ​នៅ​កម្ពុជា​ នៅ​ថ្ងៃ​នេះ។​

អាជ្ញាធរ​មីន​បាន​ឲ្យ​ដឹង​នៅ​ក្រោយ​ជំនួប​នេះ​ថា ក្នុង​ជំនួប​ពិភាក្សា​អំពី​ភាព​ជា​ដៃគូ និង​កិច្ច​សហ​ប្រតិបត្តិការ​លើ​សកម្មភាព​មីន​ជាមួយ​លោក​ស្រី​ Walker លោក លី ធុជ បាន​លើក​ឡើង​អំពី​កិច្ច​ខិតខំ​ប្រឹង​ប្រែង​របស់​រាជរដ្ឋាភិបាល​កម្ពុជា រួម​ជាមួយ​ប្រទេស​ជា​មិត្ត និង​ដៃគូ​អភិវឌ្ឍន៍ ក្នុង​ការ​ដោះស្រាយ​បញ្ហា​មីន និង​សំណល់​ជាតិ​ផ្ទុះ​ពី​សង្គ្រាម និង​កិច្ច​សង្គ្រោះ​ជនរងគ្រោះ​ដោយ​សារ​មីន​នៅ​កម្ពុជា។

លោក លី ធុជ បញ្ជាក់​ថា សហរដ្ឋ​អាមេរិក គឺ​ជា​ប្រទេស​ម្ចាស់​ជំនួយ​ធំ​ជាង​គេ​ដែល​បាន​រួម​ចំណែក​ដល់​វិស័យ​សកម្មភាព​មីន​មនុស្សធម៌ ​បន្ទាប់​ពី​រាជរដ្ឋាភិបាល​កម្ពុជា។ លោក​ទទួល​ស្គាល់​ចំពោះ​ការ​រួម​ចំណែក​របស់​សហរដ្ឋ​អាមេរិក​អស់​រយៈ​ពេល​ជាង ៣០ ឆ្នាំ ដោយ​ចាត់​ទុក​ថា ការ​រួម​ចំណែក​នោះ​ ពិត​ជា​បាន​ជួយ​សង្គ្រោះ​អាយុ​ជីវិត និង​ផ្តល់​ដី​ប្រកប​ដោយ​សុវត្ថិភាព​ជូន​ដល់​ប្រជាជន​កម្ពុជា​បាន​យ៉ាង​ច្រើន តាម​រយៈ​វិស័យ​សកម្មភាព​មនុស្សធម៌​នេះ។​

អាជ្ញាធរ​មីន​បាន​ថ្លែង​ថា លោក លី ធុជ «បាន​ស្នើ​សុំ​ឱ្យ​សហរដ្ឋ​អាមេរិក​បន្ត​ការ​គាំទ្រ​ដល់​សកម្មភាព​មីន ក្នុង​នោះ​រួម​មាន ការ​ផ្តល់​សម្ភារៈ​បោស​សម្អាត​មីន​និង​គ្រាប់​ អាវការពារ និង​ការ​បណ្ដុះ​បណ្តាល​ជំនាញ​បច្ចេកទេស ជាដើម។ ជាង​នេះ​ទៅ​ទៀត ឯកឧត្តម​ទេស​រដ្ឋ​មន្រ្តី លី ធុជ​ បាន​ស្នើ​សុំ​ឱ្យ​សហរដ្ឋ​អាមេរិក​បង្កើន​ការ​គាំទ្រ​សម្រាប់​ការ​បោស​សម្អាត​គ្រាប់​បែក​ចង្កោម ដែល​ជា​កិច្ចការ​អាទិភាព​ទី​២​របស់​កម្ពុជា ​បន្ទាប់​ពី​ការងារ​បោស​សម្អាត​មីន»។

បើ​តាម​អាជ្ញាធរ​មីន​ដដែល លោកស្រី ​Bridgette L Walker​ បាន​អបអរសាទរ​ចំពោះ​ភាព​ជា​ប្រធាន​របស់​កម្ពុជា​សម្រាប់​អនុសញ្ញា​អូតាវ៉ា ​និង​ការ​រួម​ចំណែក​របស់​កម្ពុជា​ដល់​ការ​អនុវត្ត​អនុសញ្ញា​អូតាវ៉ា។ លោក​ស្រី​ក៏​បាន​បញ្ជាក់​ដែរ​ថា សហរដ្ឋ​អាមេរិក​ប្ដេជ្ញា​រក្សា​កិច្ច​សហប្រតិបត្តិការ​យ៉ាង​ជិត​ស្និទ្ធ​ជាមួយ​កម្ពុជា និង​គាំទ្រ​ដល់​ការងារ​បោស​សម្អាត​មីន និង​សំណល់​ជាតិ​ផ្ទុះ​ពី​សង្គ្រាម។

កាល​ពី​ពេល​ថ្មីៗ​នេះ ​លោកស្រី​ Samantha Power​ ប្រធាន​គ្រប់គ្រង​ទីភ្នាក់ងារ​សហរដ្ឋ​អាមេរិក​សម្រាប់​ការ​អភិវឌ្ឍ​អន្តរជាតិ (USAID) បាន​ប្រកាស​ការ​វិនិយោគ​​ផ្ដល់​ជំនួយ ១២លាន​ដុល្លារ​ដើម្បី​បន្ត​គាំទ្រ​កិច្ច​ខិតខំ​ប្រឹង​ប្រែង​របស់​​កម្ពុជា ​ក្នុង​ការ​បោស​សម្អាត​មីន និង​យុទ្ធភណ្ឌ​មិន​ទាន់​ផ្ទុះ។

លោក ហេង រតនា អគ្គនាយក​មជ្ឈមណ្ឌល​សកម្មភាព​កម្ចាត់​មីន​កម្ពុជា ​(CMAC) បាន​ថ្លែង​កាល​ពី​ពេល​ថ្មីៗ​នេះ​ថា សហរដ្ឋ​អាមេរិក​បាន​ផ្តល់​ជំនួយ​សម្រាប់​សកម្មភាព​មីន​មនុស្សធម៌​ដល់​​អង្គភាព​ស៊ីម៉ាក់​តាំង​ពី​ឆ្នាំ​១៩៩៣ ​និង​បាន​បន្ត​គាំទ្រ​រហូត​ដល់​ចុង​ឆ្នាំ២០២៥។

បច្ចុប្បន្ន​នេះ​អង្គភាព​ស៊ីម៉ាក់​កំពុង​បោស​សម្អាត​ផ្ទៃ​ដី​រង​ផល​ប៉ះ​ពាល់​ដោយ​គ្រាប់​បែក​ចង្កោម និង​សំណល់​យុទ្ធភណ្ឌ​សង្គ្រាម​នៅ​បណ្តា​ខេត្ត​ខាង​កើត​ប្រទេស​ដូច​ជា​ខេត្ត​ព្រៃវែង ស្វាយរៀង កំពង់ចាម ត្បូងឃ្មុំ និង​ខេត្តក្រចេះ លើ​ផ្ទៃដី​សរុប ១២១​គីឡូម៉ែត្រ​ការ៉េ តាម​រយៈ​ជំនួយ​ពី​សហរដ្ឋអាមេរិក​ចំនួន ៦,៣​លាន​ដុល្លារ សម្រាប់​គម្រោង​ពី​ឆ្នាំ​​២០២២ ដល់​២០២៥។ នេះ​បើ​តាម​លោក ហេង រតនា៕