---
layout: post
code: "ART2410241056ANEOAS"
origin_url: "https://www.postkhmer.com/national/2024-10-24-1752-260536"
image: "https://github.com/user-attachments/assets/4db9cbdd-5446-46b6-87c6-09306bf5b878"
title: "ក្រសួង​មហាផ្ទៃ​កម្ពុជា​និង​ភាគី​ថៃ​ប្ដេជ្ញា​ប្រយុទ្ធ​ប្រឆាំង​ក្រុម​ជន​ឆបោក​តាម​អនឡាញ"
description: "​​ក្រសួង​មហាផ្ទៃ​កម្ពុជា​និង​ភាគី​ថៃ​ប្ដេជ្ញា​ប្រយុទ្ធ​ប្រឆាំង​ក្រុម​ជន​ឆបោក​តាម​អនឡាញ​"
category: "NATIONAL"
language: "km"
date: 2024-10-29T09:58:21.790Z
---

# ក្រសួង​មហាផ្ទៃ​កម្ពុជា​និង​ភាគី​ថៃ​ប្ដេជ្ញា​ប្រយុទ្ធ​ប្រឆាំង​ក្រុម​ជន​ឆបោក​តាម​អនឡាញ

![](https://github.com/user-attachments/assets/84b96ad6-4647-4a02-bd9d-2e69c350cf67)

លោក ស សុខា រដ្ឋមន្ត្រី​ក្រសួង​មហា​ផ្ទៃ​កម្ពុជា ជួបជាមួយ​សមភាគី​ថៃ លោក Anutin Charnvirakul ​នៅ​ទីក្រុង​ភ្នំពេញ​ នៅ​ថ្ងៃ​ទី២៤ ខែតុលា​នេះ។ ក្រសួង​មហាផ្ទៃ

ក្រសួង​មហាផ្ទៃកម្ពុជា និង​ក្រសួង​មហាផ្ទៃ​ថៃ ប្ដេជ្ញា​សហការ​គ្នា​ដោះស្រាយ​បញ្ហា​ឆបោក​តាម​អនឡាញ ការ​ជួញដូរ​គ្រឿង​ញៀន និង​បទ​ល្មើស​ផ្សេង​ទៀត នៅ​ក្នុង​កិច្ច​ប្រជុំ​​ដោយ​ឡែក​នៃ​កិច្ច​ប្រជុំ​អភិបាល​ខេត្ត​ជាប់​ព្រំដែន​កម្ពុជា-ថៃ ​លើក​ទី៨។​ នេះ​បើ​តាម​ក្រសួង​មហាផ្ទៃ​ថៃ។

ការ​ប្ដេជ្ញាប្រឆាំង​បទ​ល្មើស​ដែល​មាន​លក្ខណៈ​សាកល​នេះ ធ្វើឡើង​ក្នុង​ជំនួប​រវាង​លោក Anutin Charnvirakul រដ្ឋមន្ត្រី​ក្រសួង​មហាផ្ទៃថៃ និង​លោក ស សុខា រដ្ឋមន្ត្រី​ក្រសួង​មហា​ផ្ទៃ​កម្ពុជា ក្នុង​ជំនួប​នៅ​ទីក្រុង​ភ្នំពេញ​ នៅ​ថ្ងៃ​ទី២៤ ខែតុលា​នេះ។

បើ​តាម​ក្រសួង​មហា​ផ្ទៃ​ថៃ ភាគី​ទាំង​ពីរ​បាន​ពិភាក្សា​លើ​កិច្ច​សហប្រតិបត្តិការ​និង​កិច្ច​ប្រឹង​ប្រែង​ប្រយុទ្ធ​ប្រឆាំង​ឧក្រិដ្ឋកម្ម​ឆ្លងដែន ជា​ពិសេស​បញ្ហា​ដែល​ធ្វើ​ឲ្យ​ប៉ះពាល់​ដល់​សន្តិភាព រួម​ទាំង​ទីតាំង​សម្រាប់​​ប្រព្រឹត្ត​បទល្មើស​ឆបោក​តាម​អនឡាញ និង បញ្ហា​គ្រឿង​ញៀន។

ទំព័រ​ហ្វេសប៊ុក​ក្រសួង​មហាផ្ទៃ​សរសេរ​ថា៖ «ប្រទេស​ទាំង​ពីរ​មាន​គោល​ដៅ​អនុវត្ត​អនុស្សរណៈ​នៃ​ការ​យោគ​យល់​គ្នា​យ៉ាង​ហ្មត់ចត់​ពាក់​ព័ន្ធ​នឹង​ការ​បង្ក្រា​ទៅ​លើ​ក្រុម​ជន​ល្មើស​នៅ​មណ្ឌល​ឆបោក និង​ឧក្រិដ្ឋកម្ម​គ្រឿង​ញៀន»។

ទំព័រ​ហ្វេសប៊ុក​ដដែល​បន្ត​ថា៖ «ចំណុចសំខាន់​មួយ​នៃ​ការ​ពិភាក្សា​ ហើយ​មាន​ភាព​រីក​ចម្រើន​ច្រើន​​នោះ​គឺ​ការ​ដោះស្រាយ​បទល្មើស​តាម​អនឡាញ ដូចជា​ការ​ឆបោក​នៅ​មណ្ឌល​ហៅ​ចេញ ដែល​បាន​បោកប្រាស់​សាធារណជន​តាម​រយៈ​ប្រព័ន្ធ​ទំនាក់​ទំនង។ កម្ពុជា​សហការ​យ៉ាង​ល្អ​ក្នុង​កិច្ច​ការ​នេះ។ ភាគី​ទាំង​ពីរ​បាន​យល់​ស្រប​គ្នា​ថា នឹង​មិន​អនុញ្ញាត​ឲ្យ​ឧក្រិដ្ឋជន​ប្រើ​ប្រាស់​ទឹកដី​របស់​ខ្លួន​ដើម្បី​ធ្វើ​សកម្មភាព​ខុស​ច្បាប់​ រួម​មាន​ទាំង​ការ​ជួញដូរ​គ្រឿង​ញៀន​សម្រាប់​នាំ​ចេញ​ទៅ​ប្រទេស​ទី៣»។

ការ​ប្ដេជ្ញា​ប្រយុទ្ធ​ប្រឆាំង​នឹង​ឧក្រិដ្ឋកម្ម​ឆ្លង​ដែន ក៏​ជា​ចំណុច​មួយ​ចែក​នៅ​ក្នុងលទ្ធផល​នៃ​កិច្ច​ប្រជុំ​អភិបាល​ខេត្ត​ជាប់​ព្រំដែន​កម្ពុជា-ថៃ ​លើក​ទី៨ ផងដែរ។

កាល​ពី​ថ្ងៃ​ទី២៣ រដ្ឋមន្ត្រី​មហា​ផ្ទៃ​ថៃ លោក Anutin ក៏​បាន​ជួប​ជាមួយ​លោកនាយក​រដ្ឋមន្ត្រី ហ៊ុន ម៉ាណែត ផងដែរ ដោយ​លោក​បាន​បង្ហាញ​ពី​ការ​ពង្រឹង​កិច្ច​សហប្រតិបត្តិការ​រវាង​ប្រទេស​ជិត​ខាង​ទាំងពីរ។

លោក​ ហ៊ុន ម៉ាណែត បាន​លើក​ទឹក​ចិត្ត​ឲ្យ​ប្រទេស​ទាំង​ពីរ​បើក​ច្រក​ព្រំដែន​បន្ថែម​ទៀត ដើម្បី​ជំរុញ​ការ​ធ្វើ​ពាណិជ្ជកម្ម​ឆ្លង​ព្រំដែន ទេសចរណ៍ និង​ទំនាក់​ទំនង​ប្រជាជន​និង​ប្រជាជន។ លោក​ចង់​ឲ្យ​ភាគី​ទាំង​ពីរ​ពន្លឿន​ការ​បើក​ច្រក​ព្រំដែន​ស្ទឹងបត់​-បានណងអៀង​ ឲ្យ​បាន​ឆាប់។

កាល​ពី​ខែ​កញ្ញា អង្គការ UNDP បាន​រៀបចំ​សិក្ខាសាលា​មួយ​ជាមួយ​ក្រសួង​ពាក់​ព័ន្ធ​នៅ​កម្ពុជា​អំពី​ការ​ប្រយុទ្ធ​ប្រឆាំង​នឹង​ការ​ឆបោក​តាម​អនឡាញ​នៅ​កម្ពុជា។ ការ​ឆបោក​តាមអនឡាញ​នៅ​លើ​ពិភព​លោក​ មាន​រាប់​ចាប់​ពី​ការ​លួច​ទិន្នន័យ​អនឡាញ ការ​បន្លំ​ខ្លួន​លើ​អនឡាញ ការ​ឆបោក​តាម​ការ​ទិញលក់ និង​ការ​ជ្រើស​រើស​បុគ្គិល ជា​ដើម។​

អ្នកស្រី Alissar Chaker អ្នកតំណាង UNDP ប្រចាំកម្ពុជា បាន​លើក​ឡើង​ថា កម្ពុជា​គឺជា​ប្រទេស​ដំបូង​​គេ​មួយ​ដែល​ចួលរួម​នៅ​កម្រិត​ថ្នាក់​ជាតិ ​ក្នុង​ការ​យល់​ដឹង​អំពី​បញ្ហា​នេះ​ក្នុង​មូលដ្ឋាន​របស់​ខ្លួន និង​បាន​ប្រឹងប្រែង​តាម​បែប​បុរេសកម្ម​ដើម្បី​ឆ្លើយ​តប​ទៅនឹង​បទ​ល្មើស​ឆបោក​តាម​ឌីជីថល៕​