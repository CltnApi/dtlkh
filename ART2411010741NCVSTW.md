---
layout: post
code: "ART2411010741NCVSTW"
origin_url: "https://www.postkhmer.com/sport/2024-11-1-1438-260583"
image: "https://github.com/user-attachments/assets/ac51b0b7-0e12-4b5e-87a8-882d16ecd172"
title: "ក្រុមជម្រើសជាតិ​កម្ពុជា តាំង​ចិត្ត​ប្រជែង​ក្នុង​​ពាន ASEAN Futsal ទោះដឹង​ថា ត្រូវជួប​សុទ្ធ​តែ​ក្រុម​​ខ្លាំងៗ"
description: "​​ក្រុមជម្រើសជាតិ​កម្ពុជា តាំង​ចិត្ត​ប្រជែង​ក្នុង​​ពាន ASEAN Futsal ទោះដឹង​ថា ត្រូវជួប​សុទ្ធ​តែ​ក្រុម​​ខ្លាំងៗ​"
category: "SPORT"
language: "km"
date: 2024-11-01T10:20:39.172Z
---

# ក្រុមជម្រើសជាតិ​កម្ពុជា តាំង​ចិត្ត​ប្រជែង​ក្នុង​​ពាន ASEAN Futsal ទោះដឹង​ថា ត្រូវជួប​សុទ្ធ​តែ​ក្រុម​​ខ្លាំងៗ

![](https://github.com/user-attachments/assets/f0f54d1c-55a1-4d81-9dfe-9123b1eee5c1)

ក្រុមជម្រើសជាតិក្នុងសាល​កម្ពុជា ព្រមទាំងគ្រូបង្វឹក និង​ប្រតិភូដឹកនាំ បានថតជាមួយគ្នា មុនពេល​ចេញ​ដំណើរ​ទៅ​ប្រទេស​ថៃ កាលពី​ថ្ងៃទី​៣១ ខែតុលា ឆ្នាំ​២០២៤។ រូប​ថត FFC

ក្រុមជម្រើសជាតិបាល់ទាត់ក្នុងសាលកម្ពុជា បាន​ធ្វើ​ដំណើរ​ទៅដល់​ប្រទេស​ថៃ កាលពី​ថ្ងៃ​ព្រហស្បតិ៍ ដើម្បី​ត្រៀម​ចូលរួម​ប្រកួត​ប្រជែង​ក្នុងពានរង្វាន់ជម្រើសជើងឯកបាល់ទាត់ក្នុងសាលក្របខណ្ឌអាស៊ាន ឆ្នាំ២០២៤ (ASEAN Futsal Championship 2024) នៅ​ទី​នោះ ដែលនឹងប្រព្រឹត្តទៅចាប់​ពីថ្ងៃទី២ ដល់ថ្ងៃទី១០ ខែវិច្ឆិកា។

កីឡាករចំនួន​១៤​នាក់ មក​ពី​ក្លិប​ហ្វុតសាលចំនួន​៤ ត្រូវបាន​ជ្រើស​រើស សម្រាប់​ការ​ចេញ​​ទៅ​ប្រកួត​ពាន ASEAN Futsal Championship លើក​នេះ បន្ទាប់ពី​ពួកគេ​បានជាប់ នៅក្នុងការ​ធ្វើតេស្តសមត្ថ​ភាព​លើក​ចុងក្រោយ នៅក្នុងចំណោម​កីឡាករប្រមូលផ្តុំ​ទាំង​១៩នាក់ ក្រោយធ្វើ​ការ​ហ្វឹក​ហាត់រួមគ្នា នៅទីលានឬទ្ធីចេស្តាអារីណា តាំងពីថ្ងៃទី​៩ ខែតុលា​មក។

អ្នក​ទាំង​១៤នាក់​នេះ រួម​មានកីឡាករ ង៉ែត សីហា, កែវ ជាតួ, តុង ច័ន្ទមុន្នី, កែវ សុចិត្រា, សេដ្ឋា សច្ចះបុត្រ, ឡាក់ ភីរុណ, ហ៊ីង សុខពៅ, អ្នកចាំទី ខែក ច័ន្ទសម្បត្តិ មកពី​ក្រុម Lucky FC។ កីឡាករ រស់ ស៊ីចំរើន និង​អ្នកចាំទី គឹម ស៊ីម៉េង របស់​​ក្រុម Mehil Seoul Youn Gun កីឡាករ អុល បញ្ញា និង ប្រាក់ សុវណ្ណារិទ្ធ មកពី​ក្រុម Dig FC កីឡាករ ញឹក ថាលីដា និង ជាប រីឈី របស់​ក្រុម Ovmal FC។

ដោយ​ឈរនៅពូល​B ក្រុមជម្រើសជាតិ​ក្នុងសាល​​កម្ពុជា នឹង​ត្រូវ​ប្រកួត​បើក​ឆាកប្រចាំពូល​B ​ជាមួយ​ក្រុមឥណ្ឌូនេស៊ី នៅ​ថ្ងៃទី​៤ រួចបន្ត​ជួប​ក្រុម​មីយ៉ាន់ម៉ា នៅ​ថ្ងៃទី​៥ និង​ចុង​ក្រោយ​ត្រូវ​ប្រឈម​ជាមួយក្រុម​អូស្រ្តាលី នៅ​ថ្ងៃទី​៦ ខែវិច្ឆិកា ខណៈពូល​A មាន​ម្ចាស់​ផ្ទះ​ថៃ វៀតណាម ម៉ាឡេស៊ី ទីម័រ​ខាងកើត និង​ប្រ៊ុយណេ ដោយ​ពូលនេះ​នឹង​ធ្វើ​ការ​ប្រកួតបើក​ឆាក នៅ​ថ្ងៃទី​២ ខែវិច្ឆិកា។

![](https://github.com/user-attachments/assets/61055815-3334-45cb-a170-52079517e8c6)

សកម្មភាពហ្វឹកហាត់របស់ក្រុមជម្រើសជាតិក្នុងសាលកម្ពុជា ត្រៀមការប្រកួតពានរង្វាន់ ASEAN Futsal Championship 2024 នៅប្រទេសថៃ។ រូបថត FFC

ចំពោះស្ថានភាព​ក្រុម​ជម្រើសជាតិក្នុងសាល​កម្ពុជា ពេល​ធ្វើ​ដំណើរ​ទៅដល់​ប្រទេស​ថៃលោក នៃ ប៊ុនសុភ័ត្រា ដែលជា​គ្រូបង្គោល​ បាន​ប្រាប់​​ភ្នំពេញប៉ុស្តិ៍ នាព្រឹក​ថ្ងៃសុក្រនេះ ​ថា ក្រុម​កម្ពុជា កំពុងស្នាក់នៅទី​ក្រុង​បាងកក ដោយ​​បាន​ហ្វឹក​ហាត់ នៅទីលាន Kodang របស់ក្លិប Port FC កាលពី​ថ្ងៃ​ព្រហស្បតិ៍ ហើយ​នៅថ្ងៃសុក្រ​នេះ ពួកគេបន្ត​ហ្វឹក​ហាត់​នៅទីលាននេះ​ដដែល មុនធ្វើ​ដំណើរ​ទៅកាន់​ខេត្តនគររាជសីមា នាព្រឹក​ថ្ងៃសៅរ៍ ដែលជាកន្លែង​ត្រូវ​ប្រកួត​ប្រជែង​ពានរង្វាន់​មួយនេះ។

ជុំវិញការ​ត្រៀម​​ខ្លួន​សម្រាប់ការ​ប្រកួត​ពាន ASEAN Futsal Championship នេះ លោក ប៊ុនសុភ័ត្រា បាននិយាយ​ថា៖ «តាម​រយៈការ​ហ្វឹកហាត់ជាមួយគ្នា​ចូល​៣សប្តាហ៍នេះ ខ្ញុំ​មើល​ឃើញ​ថា កីឡាករ​របស់​យើង​មានការ​យល់​ដឹង​បានច្រើនទាំង​ទៅលើ​តាក់ទិច និង​របៀប​នៃ​ការ​លេង ហើយ​យើង​នឹង​ប្រឹង​ប្រែង​ឱ្យ​អស់ពី​លទ្ធភាព​ ដើម្បីស្វែង​រក​លទ្ធផល​ល្អ​ណា​មួយ​ជូនក្រុមជម្រើសជាតិ និង​ប្រទេស​ជាតិ​​យើង»។

![](https://github.com/user-attachments/assets/47292cc1-8423-45ca-8f85-0cfbcbcea1ae)

សកម្មភាពហ្វឹកហាត់របស់ក្រុមជម្រើសជាតិក្នុងសាលកម្ពុជា ត្រៀមការប្រកួតពានរង្វាន់ ASEAN Futsal Championship 2024 នៅប្រទេសថៃ។ រូបថត FFC

តែទោះបីជា​យ៉ាង​ណា អតីតគ្រូ​បង្គោល​ក្រុម Ovmal FC និងជាគ្រូបង្វឹក​ក្រុម Lucky FC លោក នៃ ប៊ុនសុភ័ត្រា បាន​ទទួលស្គាល់​ថា ទាំង​ក្រុមជម្រើសជាតិ​​ឥណ្ឌូនេស៊ី អូស្រ្តាលី និង​ក្រុម​មីយ៉ាន់ម៉ា សុទ្ធតែ​មានកម្រិត​លេងខ្ពស់ជាង​ក្រុម​កម្ពុជា ដោយ​ការ​ប្រកួត​ពាន​រង្វាន់ AFC Futsal Asian កាលពី​ខែតុលា ឆ្នាំ​២០២៣ គឺ​ក្រុមទាំង​៣​នេះ សុទ្ធ​តែ​បាន​ឡើង​ដល់​ជុំចុង​ក្រោយ។

ផ្ទុយ​ពី​នេះក្រុមជម្រើសជាតិ​ក្នុងសាល​កម្ពុជា ក្រោមការ​ដឹកនាំ​របស់​លោក នៃ ប៊ុនសុភ័ត្រា ដដែល បាន​ធ្លាក់ចេញពីការ​ប្រកួត​ពាន AFC Futsal Asian នោះ ត្រឹម​វគ្គជម្រុះ​ក្នុង​ពូល បន្ទាប់ពី​ក្រុម​ដ៏កម្សត់​នេះ បានចាញ់​ក្រុម​ម្ចាស់​ផ្ទះអ៊ូសបេគីស្ថាន ៦-១ ចាញ់​ក្រុមអ៊ីរ៉ាក់ ៧-០ និងចាញ់​ក្រុម​ម៉ាឡេស៊ី ៥-២ ដោយ​ឈរ​នៅលេខ​៤​ចុង​ក្រោយ​គេ ប្រចាំពូលG។

![](https://pppkhmer.sgp1.cdn.digitaloceanspaces.com/image/main/202411/1_11_2024_6.jpg)

សកម្មភាពហ្វឹកហាត់របស់ក្រុមជម្រើសជាតិក្នុងសាលកម្ពុជា ត្រៀមការប្រកួតពានរង្វាន់ ASEAN Futsal Championship 2024 នៅប្រទេសថៃ។ រូបថត FFC

លោក នៃ ប៊ុនសុភ័ត្រា បាន​បញ្ជាក់​ថា៖ «ចំពោះ​ក្រុមទាំង​៣ ដែល​ឈរ​នៅពូល​ជាមួយ​យើង សុទ្ធតែជា​ក្រុម​ខ្លាំង ដែល​បាន​ឡើង​ទៅ​លេង​ដល់​ជុំ​ចុង​ក្រោយ​នៃ​​​ពាន​រង្វាន់ AFC Futsal Asian អ៊ីចឹង​​មិនមាន​ក្រុមណាមួយ ប្រហាក់ហែល​ ឬ​មានកម្រិត​លេងស្មើ​យើង​នោះ​ទេ គឺ​យើង​ត្រូវ​លេងជាមួយ​ក្រុម​ដែល​សុទ្ធតែ​មាន​កម្រិត​ខ្ពស់ជាង​យើង​ទាំង​អស់»។

យ៉ាងណាក៏ដោយ គ្រូ​បង្វឹក​ក្រុមជម្រើសជាតិ​ហ្វុតសាល​ លោក ប៊ុនសុភ័ត្រា បានសង្កត់​ធ្ងន់​ថា៖ «បើ​ទោះបីជា​ ក្រុម​គេ​មានកម្រិត​ខ្ពស់ជាង​យើង​យ៉ាង​ណា​ក៏​ដោយ ក៏ពួក​យើង​នៅតែ​ព្យាយាម​លេង​ឱ្យអស់ពី​សមត្ថ​ភាព និង​យក​លទ្ធផល​ល្អមួយ។ ទោះមិនបានឈ្នះ ឬស្មើ តែ​សង្ឃឹម​ថា យើង​នឹង​អាច​រក​គ្រាប់បាល់​បាន ជាមួយ​ការ​ប្រកួត​ដ៏​ល្អមួយ ជូន​ក្រុមជម្រើសជាតិ​របស់​យើង»៕