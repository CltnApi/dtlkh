---
layout: post
code: "ART24112605153OAI3Y"
origin_url: "https://www.postkhmer.com/sport/2024-11-26-1146-260739"
image: "https://github.com/user-attachments/assets/ee0c70c7-21db-4639-890a-208ffe480b75"
title: "ក្រុម​កម្ពុជា ដាក់​គោលដៅ​​យក​ឈ្នះ ​ម៉ាឡេស៊ី ដើម្បី​ឡើង​ទៅ​ប្រជែង​យកពាន AFF Women’s Cup"
description: "​​ក្រុម​កម្ពុជា ដាក់​គោលដៅ​​យក​ឈ្នះ ​ម៉ាឡេស៊ី ដើម្បី​ឡើង​ទៅ​ប្រជែង​យកពាន AFF Women’s Cup​"
category: "SPORT"
language: "km"
date: 2024-11-26T11:22:35.755Z
---

# ក្រុម​កម្ពុជា ដាក់​គោលដៅ​​យក​ឈ្នះ ​ម៉ាឡេស៊ី ដើម្បី​ឡើង​ទៅ​ប្រជែង​យកពាន AFF Women’s Cup

![](https://github.com/user-attachments/assets/ce84c2a9-ca33-4e19-b8ee-6bd21ef3dad1)

សកម្ម​ភាព​ប្រកួត​របស់​ក្រុម​កីឡាការិនី​ជម្រើសជាតិ​កម្ពុជា ពេល​លេង​ស្មើ ០-០ ជាមួយ​ក្រុមនារី​ឥណ្ឌូនេស៊ី កាលពី​ថ្ងៃទី​២៣ ខែវិច្ឆិកា។ រូប​ថត FFC

ក្រុមកីឡាការិនី​ជម្រើសជាតិ​កម្ពុជា ក្រោម​ការ​ដឹកនាំ​របស់​គ្រូ​បង្គោល លោក ឃួន ឡាបូរ៉ាវី បាន​នឹងកំពុង​ហ្វឹក​ហាត់ពង្រឹង​បន្ថែម​ទៅលើ​ចំណុច​ខ្វះខាត ដើម្បី​ត្រៀម​ការ​ប្រកួត​កាត់​សេចក្តី​ជាមួយ​ក្រុមកីឡាការិនី​​ជម្រើសជាតិ​ម៉ាឡេស៊ី ក្នុង​ការ​ប្រកួត​ពាន​រង្វាន់​ជើង​ឯក​នារី​​អាស៊ាន ឆ្នាំ​​២០២៤ (AFF Women’s Cup 2024) នៅលើ​ទឹក​ដី​ប្រទេស​ឡាវ នា​ថ្ងៃទី២៩ ខែវិច្ឆិកា ខាងមុខ​នេះ។

ដោយ​ឈរ​នៅពូល​B ដែល​មាន​ត្រឹម​៣ប្រទេស គឺ​​ក្រុម​កីឡាការិនី​ជម្រើសជាតិ​កម្ពុជា បានបញ្ចប់​ការ​ប្រកួត​បើក​ឆាក​របស់​ខ្លួន​ជាមួយ​ក្រុមជម្រើសជាតិឥណ្ឌូនេស៊ី កាលពី​ថ្ងៃទី​២៣ ខែវិច្ឆិកា ដោយ​លទ្ធផល​ស្មើ​គ្នា ០-០ ហើយ​ការ​ចែក​គ្នា​ម្នាក់​១ពិន្ទុនេះ គឺ​ក្រុម​នារី​កម្ពុជា បាន​ឈរ​នៅលេខ​១​ប្រចាំពូលនេះជាបណ្តោះអាសន្ន។

ការ​ប្រកួត​ស្មើ​ ០-០ ជាមួយ​ក្រុម​នារីឥណ្ឌូនេស៊ី​នោះ ត្រូវ​បាន​គ្រូ​បង្គោល ឃួន ឡាបូរ៉ាវី មើល​ឃើញ​ថា ក្រុម​នារីកម្ពុជា ធ្វើ​បាន​ល្អ​ទាំង​ការ​គ្រប់​គ្រង​បាល់ និង​បង្កើត​ឱកាស ប៉ុន្តែ​បែរ​ជាគ្មាន​សំណាង ​រកបាន​​គ្រាប់បាល់​ ដោយ​ក្នុង​នោះ​កីឡាការិនី សឿន វិផា, ហេង សុវណ្ណមុនី, ឈិត សាភឿន និង ពឿន គន្ធា សុទ្ធតែ​មាន​ឱកាសស៊ុតបាល់​នៅ​ក្នុង​ប្រអប់​ទី​របស់​ក្រុមឥណ្ឌូនេស៊ី តែធ្វើមិន​បាន​ល្អ​ដូចគ្នា ហើយ​អ្វី​ដែល​អ្នកគាំ​ទ្រ​ស្តាយ​បំផុត​នោះ គឺ​ការ​ស៊ុតបាល់​ទៅប៉ះ​របារទី​របស់​ខ្សែ​ប្រយុទ្ធ ហេង សុវណ្ណមុនី នៅនាទីទី​​១៥។

លោក ឃួន ឡាបូរ៉ាវី បាន​និយាយ​ក្នុង​អំឡុង​ពេល​ហ្វឹក​ហាត់ កាលពី​ថ្ងៃ​ចន្ទ​​ថា៖ «​​ខ្ញុំសប្បាយចិត្ត​ទៅនឹង​ការ​លេង​របស់កីឡាការិនី​យើង ពេល​ប្រកួតជាមួយ​ក្រុមឥណ្ឌូនេស៊ី ព្រោះ​គ្រប់​គ្នា​​ធ្វើបាន​​ទៅតាម​ការ​​​រៀបចំ​របស់​ក្រុម។ ​យើង​គ្រប់​គ្រង​​ហ្គេម​បាន​ល្អ​ទាំង​ពេល​ការពារ ពេល​ប្រយុទ្ធ ហើយ​យើង​គ្រប់​គ្រង​បាល់​ក៏​បានច្រើន បង្កើត​ឱកាស​ក៏បានច្រើន ប៉ុន្តែ​អ្វី​ដែល​យើង​អត់សំណាង​នោះ គឺ​ការ​បញ្ចប់​ទី​របស់​យើង»។

ចំពោះ​បញ្ហា​នេះ អតីត​ខ្សែ​ប្រយុទ្ធ​ដ៏​ឆ្នើម​របស់​ក្រុមជម្រើសជាតិ​កម្ពុជា ឃួន ឡាបូរ៉ាវី បាន​អះអាង​ថា លោក​នឹង​ព្យាយាមកែ​ប្រែង និង​​​បន្ថែមនូវចំណុច​មុត​ស្រួច​ ដល់​ក្រុម​​កីឡាការិនី​​ជម្រើស​ជាតិ​កម្ពុជា ដើម្បី​ត្រៀម​ប្រកួតកាត់​សេចក្តីចុង​ក្រោយ​​ជាមួយក្រុម​នារី​ម៉ាឡេស៊ី នៅ​ថ្ងៃទី​២៩​ ខែ​វិច្ឆិកា​ខាងមុខ​នេះ។

![](https://github.com/user-attachments/assets/38afde70-a834-4b86-9b4e-8b2febe60718)

សកម្ម​ភាព​ប្រកួត​របស់​ក្រុម​កីឡាការិនី​ជម្រើសជាតិ​កម្ពុជា ពេល​លេង​ស្មើ ០-០ ជាមួយ​ក្រុមនារី​ឥណ្ឌូនេស៊ី កាលពី​ថ្ងៃទី​២៣ ខែវិច្ឆិកា។ រូប​ថត FFC

បើទោះបីជា​ ក្រុម​នារី​កម្ពុជា ត្រូវ​ការ​ត្រឹម​១ពិន្ទុបន្ថែម ដើម្បី​បាន​ឡើង​ទៅ​ប្រកួត​វគ្គពាក់​កណ្តាល​ផ្តាច់​ព្រ័ត្រ ប៉ុន្តែ ឃួន ឡាបូរ៉ាវី មិន​ចង់​ឃើញ​កូន​ក្រុម​របស់​ខ្លួន ទទួល​បាន​លទ្ធផល​ស្មើ​ម្តង​ទៀត ពេល​ប្រកួត​ជាមួយ​ក្រុម​នារី​ម៉ាឡេស៊ី ឡើយ គឺលោក​ចង់​ឃើញ​ក្រុម​នេះ​ទទួល​បាន​ជ័យជម្នះ ដើម្បីឱ្យ​​ស្រប​ទៅនឹង​ការ​ប្តេជ្ញា​ចិត្ត​របស់​កម្ពុជា សម្រាប់​ការ​ចូល​រួមប្រកួត​​ប្រជែង​យក​ពាន​រង្វាន់ AFF Women’s Cup លើក​នេះ។  

គ្រូ​បង្គោល​ក្រុមនារី​កម្ពុជា​រូបនេះ បាន​បញ្ជាក់​ថា៖ «យើងមក​ទីនេះ (ប្រទេស​ឡាវ) ដើម្បីប្រជែង​យក​ពាន​រង្វាន់ អ៊ីចឹងចំពោះការ​តាំង​ចិត្ត​របស់​ខ្ញុំ និង​របស់កីឡាការិនី​ទាំងអស់ គឺ​យើង​ចង់​ឈ្នះ​គ្រប់​ការ​ប្រកួត ហេតុ​នេះ​បើទោះបីជា​ការ​ប្រកួត​ក្រោយ យើង​ត្រូវការ​តែ​១ពិន្ទុ ដើម្បី​ឡើង​ទៅ​វគ្គ​បន្ត​ក៏​ដោយ ប៉ុន្តែ​យើង​ត្រូវ​ការ​ឈ្នះ ហើយ​​យើង​រំពឹង​ថា ក្រុម​របស់​យើង នឹងអាច​​ទទួល​បានជ័យជម្នះ សម្រាប់ការ​ប្រកួត​ជាមួយ​ក្រុម​ម៉ាឡេស៊ី»។

![](https://github.com/user-attachments/assets/a324414d-688c-4a8f-8a30-1e9baad789b7)

ដោយឡែក​ក្រុម​កីឡាការិនី​ជម្រើសជាតិឥណ្ឌូនេស៊ី នឹង​ត្រូវ​ប្រកួត​លើក​ទី​២​របស់​ខ្លួន ជាមួយ​ក្រុម​នារី​ម៉ាឡេស៊ី នៅយប់ម៉ោង ៧:៣០ ថ្ងៃ​អង្គារ​នេះ ហើយនៅក្នុងជំនួប​នេះ ក្រុមឥណ្ឌូនេស៊ី ត្រូវការ​ត្រឹម​១ពិន្ទុ​ទេ ដើម្បីកក់កៅអី នៅ​វគ្គពាក់កណ្តាល​ផ្តាច់​ព្រ័ត្រ។

ចំណែក​ក្រុម​កីឡាការិនី​ជម្រើសជាតិ​ទីម័រ​ខាងកើត ក៏​ត្រូវ​ប្រកួត​ជម្រុះ​ចុង​ក្រោយ​​ប្រចាំពូល​A ជាមួយ​ក្រុម​នារី​សិង្ហបុរី នៅ​រសៀល​ម៉ោង​៣ ថ្ងៃ​អង្គារ​នេះ​ផងដែរ បន្ទាប់ពី​ពួក​គេ បាន​ប្រកួត​ស្មើ ១-១ ជាមួយក្រុម​ម្ចាស់​ផ្ទះ​របស់​ឡាវ កាលពី​ថ្ងៃទី​២៣ ខែវិច្ឆិកា៕