---
layout: post
code: "ART2411140514XIH813"
origin_url: "https://www.postkhmer.com/business/2024-11-14-127-260680"
image: "https://github.com/user-attachments/assets/74647d08-6c08-4cb4-a9f8-ba3275ffa9bd"
title: "គម្រោង​អភិវឌ្ឍ​​ផ្លូវដែក​ចំនួន ៨ ​គ្រោង​នឹង​ចំណាយ​ថវិកា​ជាង ១០ ពាន់​លាន​ដុល្លារ​អាមេរិក"
description: "​​គម្រោង​អភិវឌ្ឍ​​ផ្លូវដែក​ចំនួន ៨ ​គ្រោង​នឹង​ចំណាយ​ថវិកា​ជាង ១០ ពាន់​លាន​ដុល្លារ​អាមេរិក​"
category: "BUSINESS"
language: "km"
date: 2024-11-14T05:38:28.247Z
---

# គម្រោង​អភិវឌ្ឍ​​ផ្លូវដែក​ចំនួន ៨ ​គ្រោង​នឹង​ចំណាយ​ថវិកា​ជាង ១០ ពាន់​លាន​ដុល្លារ​អាមេរិក

![](https://github.com/user-attachments/assets/709a51df-ea60-4504-ba60-5992b7cc344c)

ទិដ្ឋភាព​ភ្ញៀវជាតិ និោង​អន្តរជាតិ​ឡើង​រថភ្លើង​នៅ​ស្ថានីយខេត្ត​កំពត។ Royal Railway Cambodia

ក្នុង​ន័យ​លើក​កម្ពស់​វិស័យ​ដឹក​ជញ្ជូន និង​ជំរុញ​កំណើន​សេដ្ឋកិច្ច រាជ​រដ្ឋាភិបាល​កម្ពុជា​កំពុង​មាន​ផែនការ​អភិវឌ្ឍ​គម្រោង​ដឹក​ជញ្ជូន​ផ្លូវដែក​ចំនួន ៨ គម្រោង ដោយ​គ្រោង​នឹង​ចំណាយ​ថវិកា​ជាង ១០ ពាន់​លាន​ដុល្លារ​អាមេរិក។

​អ្នក​ជំនាញ និង​អ្នក​សេដ្ឋកិច្ច​ លើក​ឡើង​ថា ការ​ដឹក​ជញ្ជូន​តាម​ផ្លូវ​ដែក​នឹង​ចូល​រួម​ចំណែក​យ៉ាង​ច្រើន​ក្នុង​ការ​ជំរុញ​កំណើន​សេដ្ឋកិច្ច​កម្ពុជា។

របាយការណ៍​វឌ្ឍនភាព​ឆមាស​ទី ១ ឆ្នាំ ២០២៤ របស់​ក្រសួង​សាធារណការ និង​ដឹក​ជញ្ជូន ដែល​ភ្នំពេញប៉ុស្តិ៍​ទទួល​បាន​កាល​ពី​ថ្ងៃទី ១៣ ខែ​វិច្ឆិកា បាន​បង្ហាញ​ថា គិត​ត្រឹម​ខែ​មិថុនា ឆ្នាំ ២០២៤ ផ្លូវ​ដែក​នៅ​កម្ពុជា​មាន​ចំនួន ២ ខ្សែ ដែល​មាន​ប្រវែង​សរុប ៦៥២ គីឡូម៉ែត្រ ដោយ​ខ្សែទី​មួយ ស្ថិត​នៅ​ភាគ​ឧត្តរ មាន​ប្រវែង​សរុប ៣៨៦ គីឡូម៉ែត្រ តភ្ជាប់​រាជធានី​ភ្នំពេញ​ទៅ​កាន់​ក្រុង​ប៉ោយប៉ែត និង​ខ្សែទីពីរ ស្ថិត​នៅ​ភាគ​ទក្សិណ មាន​ប្រវែង​សរុប ២៦៦ គីឡូម៉ែត្រ តភ្ជាប់​រាជធានី​ភ្នំពេញ​ឆ្ពោះ​ទៅ​កាន់​ក្រុង​ព្រះសីហនុ។

ក្រសួង​បាន​ឱ្យ​ដឹង​ថា ការ​អភិវឌ្ឍ​ផ្លូវដែក​គឺ​ផ្តោត​លើ​ការ​ស្តារ និង​លើក​កម្ពស់​ផ្លូវ​ដែក​បច្ចុប្បន្ន​ទៅ​ជា​ផ្លូវដែក​ល្បឿន​លឿន ព្រម​ទាំង​គិតគូរ​ផ្លូវថ្មី​(គន្លង និង​ខ្សែរថថ្មី)។

បច្ចុប្បន្ន​រដ្ឋាភិបាល​មាន​គម្រោង​អភិវឌ្ឍន៍​ផ្លូវដែក​សរុប​ចំនួន ៨ គម្រោង ដោយ​គ្រោង​នឹង​ចំណាយ​ថវិកា​សរុប ១០ ០១០ លាន​ដុល្លារ​អាមេរិក ក្នុង​នោះ​មាន​គម្រោង​រយៈពេល​ខ្លី និង​មធ្យម ចំនួន ៤ គម្រោង​(២០២៣-​២០២៧) ស្មើ​នឹង​ទឹក​ប្រាក់ ៣ ៨០០ លាន​ដុល្លារ​អាមេរិក និង​គម្រោង​រយៈពេល​វែង​ចំនួន ៤ គម្រោង​(២០២៨-២០៣៣) ស្មើ​នឹង​ទឹក​ប្រាក់ ៦ ២១០ លាន​ដុល្លារ​អាមេរិក។

របាយការណ៍​បាន​លើក​ឡើង​ថា៖​«បច្ចុប្បន្ន​រាជរដ្ឋាភិបាល​បាន​ដាក់​ចេញ​នូវ​ផែនការ​អភិវឌ្ឍន៍​ផ្លូវដែក​តាម​រយៈ​ផែនការ​មេ​គ្រប់​ជ្រុងជ្រោយ ស្តីពី​ប្រព័ន្ធ​ដឹក​ជញ្ជូន​អន្តរ​មធ្យោបាយ និង​ភស្តុភារកម្ម​កម្ពុជា ២០២៣-​២០៣៣ ដើម្បី​ធានា​ឱ្យ​បាន​នូវ​ការ​ធ្វើ​ឱ្យ​ប្រសើរ​ឡើង​ប្រព័ន្ធ​ដឹកជញ្ជូន​តាម​ផ្លូវដែក​ប្រកប​ដោយ​ប្រសិទ្ធិភាព ទាន់​ពេលវេលា និង​ចំណាយ​ថ្លៃ​ដើមទាប»។

បើ​តាម​ក្រសួង​សាធារណការ គម្រោង​ផ្លូវ​ដែក​ភាគ​ច្រើន​ស្ថិត​ក្នុង​ដំណាក់​កាល​សិក្សា ដោយ​ក្នុង​នោះ គម្រោង​លើក​កម្រិត​សមត្ថភាព​ផ្លូវដែក​ពី​ភ្នំពេញ-​ប៉ោយប៉ែត កំពុង​ស្ថិត​នៅ​ក្នុង​ការ​សិក្សា​ដោយ​នាយកដ្ឋាន​ផ្លូវដែក នៃក្រសួង​សាធារណការ និង​ដឹកជញ្ជូន, ក្រុមហ៊ុន CRBC, និង ក្រុមហ៊ុន Royal Railway។ ដោយ​ឡែក​គម្រោងកសាង​ផ្លូវ​ដែក ថ្មី​តភ្ជាប់៖ (១) ភ្នំពេញ-​អាកាសយានដ្ឋាន​អន្តរជាតិ​តេជោ​(ក្រុង​តាខ្មៅ ខេត្តកណ្តាល) និងសៀមរាប-​អាកាស​អន្តរជាតិយានដ្ឋាន​សៀមរាបអង្គរ​(ស្រុកសូទ្រនិគម ខេត្តសៀមរាប) ក៏​កំពុង​ស្ថិត​ក្នុង​ដំណាក់កាល​សិក្សា ដោយ​សហការ​ជាមួយ China Metro។

ក្រសួង​បាន​អះអាង​ថា៖​«​ផែនការ​ដឹក​ជញ្ជូន​តាម​ផ្លូវដែក ត្រូវ​បាន​រៀបចំ​ឡើង​ដោយ​ផ្អែក​លើ​ការ​វិភាគ​ស្ថានភាព​នៃ​ការ​អភិវឌ្ឍ​របស់​ប្រទេស​កម្ពុជា​ផ្សារភ្ជាប់​នឹង​វិស័យ​សេដ្ឋកិច្ច សង្គម និង​ការ​ដឹកជញ្ជូន ព្រម​ទាំង​បទ​ពិសោធន៍ និង​ការ​អនុវត្ត​ប្រកប​ដោយ​ជោគជ័យ​ក្នុង​តំបន់»។

![](https://github.com/user-attachments/assets/2e13e64f-3dca-4915-8778-4b9d667a78bb)

ផ្លូវ​ដែក​កម្ពុជា​ដែល​តភ្ជាប់​ពី​ភ្នំពេញ​ទៅ​ខេត្ត​ព្រះសីហនុ​​។ ភ្នំពេញប៉ុស្តិ៍

ប្រធាន​សមាគម​ពាណិជ្ជករ​ដឹក​ជញ្ជូន និង​ខ្សែ​ច្រវាក់​ផ្គត់ផ្គង់​នៅ​កម្ពុជា លោក ជា ចាន់ដារ៉ា បាន​ប្រាប់​ភ្នំពេញ​ប៉ុស្តិ៍​នៅ​ថ្ងៃទី ១៤ ខែវិច្ឆិកា ថា ការ​លើក​កម្ពស់​គុណភាព និង​ពង្រីក​ផ្លូវ​ដែក​បន្ថែម គឺ​ពិត​ជា​មានសារៈ​សំខាន់ និង​ភាព​ចាំបាច់​ក្នុង​ការ​ជំរុញ​កំណើន​សេដ្ឋកិច្ច​កម្ពុជា ព្រោះ​ការ​ដឹក​ជញ្ជូន​តាម​ផ្លូវ​ដែក​នឹង​ផ្តល់​ផល​ចំណេញ​ច្រើន​ដល់​សេដ្ឋកិច្ច ដោយសារ​អាច​ដឹក​មនុស្ស និង​ទំនិញ​បាន​ច្រើន ​មាន​តម្លៃ​ទាប ហើយ​ក៏​ជួយ​កាត់​បន្ថយ​ការ​កកស្ទះ​នៅ​តាម​ផ្លូវផ្នល់ ព្រម​ទាំង​ជួយ​កាត់​បន្ថយ​ការ​ចំណាយ​របស់​រដ្ឋាភិបាល​ទៅ​លើ​ការ​ជួសជុល​ផ្លូវថ្នល់​បាន​មួយ​កម្រិត។

លោក​បាន​ថ្លែង​ថា៖​«​ការ​អភិវឌ្ឍ​ផ្លូវដែក នឹង​ចូល​រួម​ចំណែក​យ៉ាង​ច្រើន​ក្នុង​ការ​ជំរុញ​កំណើន​សេដ្ឋកិច្ច​កម្ពុជា ព្រោះ​វា​អាច​ជួយ​កាត់​បន្ថយ​ថ្លៃដើម​ផលិត ដែល​ជា​ចំណែក​ដ៏​សំខាន់​ក្នុង​ការ​លើក​កម្ពស់​សមត្ថភាព​ប្រកួតប្រជែង​លើ​ទីផ្សារ​អន្តរ​ជាតិ។ តម្លៃ​ដឹក​ជញ្ជូន​ទាប តម្លៃ​ទំនិញ​ដាក់​លក់​លើ​ទីផ្សារ​ក៏​ចុះ​ទាបដែរ»។

អ្នក​សេដ្ឋកិច្ច​នៃ​រាជបណ្ឌិត្យ​សភា​កម្ពុជា លោក ហុង វណ្ណៈ បាន​និយាយ​ថា ក្នុង​វដ្ត​នៃ​សេដ្ឋកិច្ច ការ​ដឹកជញ្ជូន​គឺ​ជា​ចំណែក​សំខាន់​មួយ​ដែល​អាច​ធ្វើ​ឱ្យ​តម្រូវការ និង​ការ​ផ្គត់​ផ្គង់​ប្រែប្រួល​ទាំង​បរិមាណ និង​តម្លៃ។ ការ​ពង្រឹង និង​ពង្រីក​មធ្យោបាយ​ដឹក​ជញ្ជូន​ទោះ​បី​ផ្លូដែក ផ្លូវគោក​(ផ្លូវថ្នល់) ផ្លូវទឹក និង​ផ្លូវ​អាកាស គឺ​សុទ្ធតែ​ផ្តល់​ផល​វិជ្ជមាន​សម្រាប់​សេដ្ឋកិច្ច​ជាតិ។

លោក​បន្ថែម​ថា ផ្លូវ​ដែក​គឺ​ជា​មធ្យោបាយ​ដឹក​ជញ្ជូន​ពេញ​និយម​មួយ​នៅ​លើ​ពិភពលោក ព្រោះ​ការ​ដឹក​ជញ្ជូន​តាម​ផ្លូវដែក អាច​និយាយ​ថា​មាន​តម្លៃ​ទាប បាន​បរិមាណ​ច្រើន និង​មិនសូវ​មាន​ការ​កកស្ទះ​ច្រើន​ដូច​ផ្លូវ​ថ្នល់​ឡើយ។

លោក​ប្រាប់​ទៀត​ថា ក្រៅ​ពី​ការ​ដឹក​ជញ្ជូន​ទំនិញ ការ​អភិវឌ្ឍ​ផ្លូវដែក​ក៏​អាច​ជួយឱ្យ​កម្ពុជា​ទាក់​ទាញ​អ្នក​វិនិយោគ និង​ភ្ញៀវ​ទេសចរ​ជាតិ និង​អន្តរ​ជាតិ​ឱ្យ​ធ្វើ​ដំណើរ​កម្សាន្ត​កាន់​តែ​ច្រើន​ផងដែរ។

លោក​ថ្លែង​ថា៖​«នៅ​ពេល​មាន​ផ្លូវដែក​ល្អ និង​មាន​ការ​តភ្ជាប់​ទៅ​កាន់​គោលដៅ​សំខាន់ៗ​កាន់តែ​ច្រើន វា​ពិត​ជា​នឹង​ផ្តល់​ផល​វិជ្ជមាន​សម្រាប់​សេដ្ឋកិច្ច​ជាតិ​តាម​រយៈ​ការ​បន្ទាប​ថ្លៃដើម​ផលិត​»។ 

លោក​បន្ត​ថា៖​«​ក្រៅ​ពី​នេះ ការ​អភិវឌ្ឍ​ផ្លូវដែក​ក៏​នឹង​ជួយ​ឱ្យ​កម្ពុជា​អាច​ទាក់​ទាញ​ភ្ញៀវ​ទេសចរ​បរទេស​មក​កម្សាន្ត​នៅ​កម្ពុជា​កាន់​តែ​ច្រើន​ផងដែរ ព្រោះ​មិន​ធ្វើ​ឱ្យ​ពួក​គេ​មាន​អារម្មណ៍​ធុញទ្រាន់ និង​ការ​ធ្វើ​ដំណើរ»។

តារាង​ស្ថិតិ​ជញ្ជីង​ពាណិជ្ជកម្ម​ទំនិញ​អន្តរជាតិ​របស់​អគ្គ​នាយក​ដ្ឋាន​គយ និង​រដ្ឋាករ​កម្ពុជា (GDCE)​ បាន​បង្ហាញ​ថា ចាប់​ពី​ខែ​មករា ដល់​ខែ​តុលា ឆ្នាំ​ ២០២៤ ការ​នាំចេញ​-​ចូល​ទំនិញ​រវាង​កម្ពុជា​ជាមួយ​​ប្រទេស​ដៃគូ​ពាណិជ្ជកម្ម​ទាំង​អស់​មាន​ទឹក​ប្រាក់​សរុប ៤៥,0៦ ពាន់​លាន​ដុល្លារ កើន​ឡើង ១៦,៥​ ភាគរយ​បើ​ធៀប​នឹង​រយៈពេល​ដូចគ្នា​ឆ្នាំ​ ២០២៣ ដែល​មាន​ចំនួន ៣៨,៦៧​ ពាន់​លាន​ដុល្លារ។

​ក្នុង​នោះ​ទឹក​ប្រាក់​នាំ​ចេញ​ទំនិញ​របស់​កម្ពុជា មាន​ចំនួន​ ២១,៥៧​ ពាន់​លាន​ដុល្លារ កើន​ឡើង ១៦ ​ភាគរយ​ពី​ចំនួន​ ១៨,៥៩​ ពាន់​លាន​ដុល្លារ និង​ទំនិញ​នាំចូល​ពី​ទីផ្សារ​អន្តរជាតិ ​មាន​ចំនួន​ ២៣,៤៩ ​ពាន់​លាន​ដុល្លារ កើន​ឡើង ១៦,៥ ​ភាគរយ​ពី​ចំនួន​ ២០,០៧ ពាន់​លាន​ដុល្លារ​។

ចំណែក​ទិន្នន័យ​ក្រសួង​ទេសចរណ៍ បង្ហាញ​ថា រយៈពេល ៣ ត្រីមាស​ដំបូង​ ឆ្នាំ ២០២៤ កម្ពុជា​ទទួល​បាន​ទេសចរ​បរទេស​ចំនួន ៤,៨ លាននាក់ កើន​ឡើង ២២,២ ភាគរយ​បើ​ធៀប​នឹង​រយៈពេល​ដូចគ្នា​ឆ្នាំ ២០២៣៕