---
layout: post
code: "ART2410210451YYAV72"
origin_url: "https://www.postkhmer.com/sport/2024-10-17-1518-260482"
image: "https://github.com/user-attachments/assets/0d3684e6-15b3-46c6-bc4e-c18d917d6e6c"
title: "ក្រុម​ចំបាប់​កម្ពុជា រំពឹង​បាន​មេដាយ​ច្រើន​ក្នុង​ការ​ប្រកួត​ជើងឯក​អាស៊ាន តែមាន​កង្វល់​ចំពោះ​ស៊ីហ្គេម​​នៅ​ថៃ"
description: "​​ក្រុម​ចំបាប់​កម្ពុជា រំពឹង​បាន​មេដាយ​ច្រើន​ក្នុង​ការ​ប្រកួត​ជើងឯក​អាស៊ាន តែមាន​កង្វល់​ចំពោះ​ស៊ីហ្គេម​​នៅ​ថៃ​"
category: "SPORT"
language: "km"
date: 2024-10-29T07:53:43.031Z
---

# ក្រុម​ចំបាប់​កម្ពុជា រំពឹង​បាន​មេដាយ​ច្រើន​ក្នុង​ការ​ប្រកួត​ជើងឯក​អាស៊ាន តែមាន​កង្វល់​ចំពោះ​ស៊ីហ្គេម​​នៅ​ថៃ

![](https://pppkhmer.sgp1.digitaloceanspaces.com/image/main/202410/17_10_2024_photo_2024_10_16_12_21_59.jpg)

លោក Casey Barnett បានប្រគល់វិញ្ញាបនបត្រដល់សិក្ខាកាមជាគ្រូបង្វឹកកីឡាចំបាប់ នៅក្នុងពិធីបិទវគ្គ កាលពីថ្ងៃទី១៦ ខែតុលា ឆ្នាំ២០២៤។ រូបថត NOCC

អនុប្រធានសហព័ន្ធ​កីឡាចំបាប់​កម្ពុជា លោក Casey Barnett បាន​បង្ហាញ​ការ​ជឿជាក់​ថា ក្រុមចំបាប់​កម្ពុជា នឹង​ដណ្តើម​បាន​មេដាយ​ច្រើន ពីការ​ប្រកួតកីឡាចំបាប់ជើងឯក​អាស៊ីអាគ្នេយ៍ ដែល​ធ្វើនៅប្រទេស​សិង្ហបុរី នា​ចុងខែមករា ឆ្នាំ​២០២៥ ប៉ុន្តែ​លោក​បានបង្ហាញក្តី​កង្វល់ ក្នុងការ​ប្រជែង​ដណ្តើម​យក​មេដាយ ក្នុងការ​ប្រកួត​ស៊ីហ្គេម លើក​ទី​៣៣ ឆ្នាំ​២០២៥ ខណៈ​ម្ចាស់​ផ្ទះ​ថៃ បាន​កាត់​វិញ្ញាសា​ប្រកួតអស់​ជា​ច្រើន​នោះ។

លោក Casey Barnett បាន​ថ្លែង​ថា៖ ​«​ដោយសារ​សិង្ហបុរី ធ្លាប់បានឈ្នះមេដាយច្រើន រួមទាំងមេដាយ​មាស កាល​ប្រកួត​ស៊ីហ្គេម ឆ្នាំ​២០២៣ ធ្វើ​ឱ្យប្រទេស​នេះ​ចាប់​ផ្តើម​គាំ​ទ្រ​កីឡាចំបាប់ ហើយ​បានសម្រេច​រៀបចំ​ការ​ប្រកួត​កីឡាចំបាប់​ជើងឯក​អាស៊ីអាគ្នេយ៍ នៅ​ចុងខែមករា និង​ដើម​ខែកុម្ភៈ ឆ្នាំ​២០២៥ ដោយ​ក្នុង​នោះ យើង​មានឱកាស​ឈ្នះបានមេដាយ​ច្រើន»។

ការដាក់សង្ឃឹម​ខ្ពស់ ក្នុងការដណ្តើម​បានមេដាយ​ច្រើន​ជូនជាតិ​នេះ ​ត្រូវបាន​លោក Casey បង្ហើប​ថា ដោយសារម្ចាស់​ផ្ទះ​សិង្ហបុរី បានដាក់​ច្រើន​ប្រភេទទម្ងន់ ដូចការ​ប្រកួតស៊ីហ្គេម ឆ្នាំ ​២០២៣​ដែរ ដោយ​កាលនោះម្ចាស់​ផ្ទះកម្ពុជា បាន​ដាក់​៣០​ប្រភេទទម្ងន់ គឺ​ចំបាប់​សម័យ​បុរស​១០​ទម្ងន់ សម័យ​នារី​១០​ទម្ងន់​ និងចំបាប់​ក្រិចកូរ៉ូម៉ាំង ចំនួន ​១០ប្រភេទទម្ងន់​ ហើយជា​លទ្ធផល កម្ពុជា បានឈ្នះមេដាយមាស​៥ ប្រាក់​៤ សំរឹទ្ធ​១១ រីឯ​សិង្ហបុរី បានមេដាយមាស​១ ប្រាក់​៣ និងសំរឹទ្ធ​៥។

តែទោះបីជា​យ៉ាង​ណា លោក Casey Barnett ហាក់​បង្ហាញ​ក្តី​កង្វល់ ក្នុងការ​ប្រជែងដណ្តើម​យកមេដាយ សម្រាប់ការ​ប្រកួតស៊ីហ្គេម លើក​ទី៣៣ ឆ្នាំ​២០២៥ ដោយសារ​តែ​ម្ចាស់​ផ្ទះ ថៃ បាន​​កាត់​វិញ្ញាសា​ប្រកួត​រហូត​ដល់​​ ២១​ប្រភេទទម្ងន់ បើធៀបនឹង​ស៊ីហ្គេម ឆ្នាំ​២០២៣ នៅកម្ពុជា​ ពោល​​គឺ​នៅសល់​តែ​ ៩ប្រភេទទម្ងន់​ទេ ក្នុង​នោះ​ចំបាប់​សម័យបុរស​មាន​៣ទម្ងន់ សម័យ​នារី​៣ទម្ងន់ និងចំបាប់ក្រិចកូរ៉ូម៉ាំង​មាន​៣​ទម្ងន់។

លោក Casey ដែលជាប្រធាន​សហព័ន្ធ​កីឡាចំបាប់អាស៊ីអាគ្នេយ៍​ផង​នោះ បានបញ្ជាក់​ថា៖​ «​ជាធម្មតា សម្រាប់ប្រភេទទម្ងន់ជា​អន្តរជាតិផ្នែកចំបាប់នេះ គឺ​ក្នុង​ ១វិញ្ញាសា​​មាន​ ១០ប្រភេទទម្ងន់ អ៊ីចឹង​៣វិញ្ញាសា​មាន​សរុប​ ៣០​ទម្ងន់ ប៉ុន្តែ​យើងមានការ​សោកស្តាយ ព្រោះបច្ចុប្បន្ន​ថៃ បានដាក់​តែ​៣​​ទម្ងន់ក្នុង​១វិញ្ញាសា សរុបមាន​៩ប្រភេទ​ទម្ងន់ អ៊ីចឹងឱកាស​ឈ្នះ​មេដាយ​របស់​យើង ត្រូវបានកាត់បន្ថយច្រើន សម្រាប់ស៊ីហ្គេម ឆ្នាំ​២០២៥»។ 

![](https://github.com/user-attachments/assets/6d38c55a-b543-4364-a556-a611a387cfb1)

សិក្ខាកាមជាគ្រូ និងជាអត្តពលិកចំបាប់ទាំង២៥នាក់ បានថតជាមួយថ្នាក់ដឹកនាំ និងគ្រូឧទ្ទេសក្នុងពិធីបិទវគ្គ នៅទីស្នាក់ការ NOCC កាលពីថ្ងៃពុធ។ រូបថត NOCC

លោក​បានបន្ថែម​ថា៖ ​«ការនៅសល់​តែ​ ៩ប្រភេទទម្ងន់ ក៏នឹង​ធ្វើ​ឱ្យ​​ប្រទេស​ផ្សេងៗ​​ទៀត​​ត្រូវកាត់បន្ថយ​ការឈ្នះ​បានមេដាយ​ដូចគ្នា ហើយ​មក​ដល់ពេលនេះ យើង​នៅមិនទាន់​ទទួល​បាន​មូល​ហេតុ​ច្បាស់លាស់ ក្នុងការ​កាត់បន្ថយ​ប្រភេទទម្ងន់នេះ​ទេ ហើយ​យើងក៏​​កំពុង​តែ​ត្រៀម​តវ៉ា​ទៅលើ​ការងារ​នេះ​ដែរ ប៉ុន្តែជា​ធម្ម​តា ម្ចាស់​ផ្ទះថៃ ជាអ្នក​គ្រប់​គ្រង និងជាអ្នក​មាន​ឥទ្ធិពល​ច្រើន​ក្នុង​ការ​សម្រេច»។​

ការ​លើក​ឡើង​បែបនេះ​របស់​លោក Casey Barnett ត្រូវបាន​ធ្វើ​ឡើង នៅ​ពេល​លោក​បាន​​ចូលរួម​ក្នុងពិធី​បិទវគ្គ​គម្រោង​សាមគ្គី​អូឡាំពិក ស្តីពី​ការអភិវឌ្ឍ​​ប្រព័ន្ធ​កីឡាជាតិ​សម្រាប់​កីឡាចំ​បាប់​ នៅទីស្នាក់ការគណៈកម្មាធិការជាតិអូឡាំពិក (NOCC) កាល​ពី​ថ្ងៃទី​១៦ ខែតុលា ឆ្នាំ​២០២៤ ដោយមានសិក្ខាកាមជាគ្រូបង្វឹក និងជាអត្តពលិកសរុប​២៥នាក់ បានចូលរួម។

ក្រោមការ​បង្ហាត់បង្ហាញ​របស់​គ្រូ​ឧទ្ទេស​ជនជាតិ​អាមេរិក លោក Martin Hauck ​ជា​ជំនាញ​ការ និង​ជា​គ្រូ​ឧទ្ទេស​អន្តរជាតិ របស់ United World Wrestling លោក Casey បាន​ដាក់​ក្តីសង្ឃឹម​ថា សិក្ខាកាម​ទាំង​ ២៥​នាក់នេះ នឹង​នាំ​យកចំណេះជំនាញ​ល្អៗ​ ដែល​ទទួល​បាន​ពី​​វគ្គនេះ យកទៅបណ្តុះបណ្តាល​ថ្នាក់ថ្នាល​នៅតាម​ខេត្ត​ឱ្យកាន់តែ​បាន​ល្អ និង​ផុស​ផុលថែម​មួយ​កម្រិត​ទៀត។

ចំណែក​លោក ប៊ុយ សុភ័ណ្ឌ ដែល​បាន​ចូលរួម​ក្នុង​ពិធី​បិទ​វគ្គ​នោះ តំណាង​ឱ្យ​ NOCC បាន​សម្តែង​ការ​កោត​សរសើរ និង​វាយ​តម្លៃ​ខ្ពស់ ចំពោះ​ការ​ខិតខំ​យក​ចិត្ត​ទុក​ដាក់​របស់​សិក្ខា​កាមទាំង​អស់ ក្នុង​ការ​ទទួល​បាន​នូវ​ចំណេះ​ដឹង​ថ្មីៗ ពី​គ្រូ​ឧទ្ទេស​កម្រិត​អន្តរ​ជាតិ​ពាក់​ព័ន្ធ​នឹង​គោលការណ៍​គ្រឹះ​នៃ​ការ​បង្វឹក​កីឡា​ចំបាប់ ដែល​ផ្តោត​លើ​គោល​បំណង​សំខាន់ៗ ចំនួន​៤ គឺទី​១ បង្កើតគោល​នយោបាយ​ថ្មី​សម្រាប់​ការ​ហ្វឹក​ហ្វឺន និង​ការ​ប្រកួត​ប្រកប​ដោយ​ប្រសិទ្ធ​ភាព​ខ្ពស់​សម្រាប់​ក្រុម​កីឡា​ចំបាប់​ថ្នាក់ជាតិ។

ចំណែក​ទី​២ បង្កើត​កម្ម​វិធី​កំណត់​ទេព​កោសល្យ​ដើម្បី​ស្វែង​រក និង​ថែ​រក្សា​អត្តពលិក​ចំបាប់វ័យ​ក្មេង​ឱ្យ​ទទួល​បាន​ជោគ​ជ័យ ទី​៣ រៀបចំ​វគ្គ​បណ្តុះ​បណ្តាល​សម្រាប់​គ្រូ​បង្វឹក និង​មន្ត្រី​អាជ្ញាកណ្តាល-ចៅក្រម ដើម្បី​បង្កើន​ជំនាញ និង​ធានា​និរន្តរ​ភាព​កីឡា​ចំបាប់​នៅ​ក្នុង​ប្រទេស ហើយ​ទី​៤​លោក ប៊ុយ សុភ័ណ្ឌ បញ្ជាក់​ថា៖ «គឺ​អភិវឌ្ឍ​ធន​ធាន​មនុស្ស និង​ពង្រឹង​ប្រព័ន្ធ​រៀបចំ​ការ​ប្រកួត ដើម្បី​ត្រៀម​ការ​ប្រកួត​កីឡា​យុវជន​អាស៊ី ឆ្នាំ​២០២៩ នៅកម្ពុជា»៕