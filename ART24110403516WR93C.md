---
layout: post
code: "ART24110403516WR93C"
origin_url: "https://www.postkhmer.com/national/2024-11-4-1050-260590"
image: "https://github.com/user-attachments/assets/937f7f1f-2d05-4012-8702-dc8a524aa54e"
title: "កម្ពុជា​បញ្ចប់​ផែនការ ដើម្បីសម្រេចបាននូវគោលដៅ អព្យាក្រឹតកាបូនឆ្នាំ២០៥០​ មុនគេនៅអាស៊ាន​"
description: "​​កម្ពុជា​បញ្ចប់​ផែនការ ដើម្បីសម្រេចបាននូវគោលដៅ អព្យាក្រឹតកាបូនឆ្នាំ២០៥០​ មុនគេនៅអាស៊ាន​​"
category: "NATIONAL"
language: "km"
date: 2024-11-04T03:55:19.472Z
---

# កម្ពុជា​បញ្ចប់​ផែនការ ដើម្បីសម្រេចបាននូវគោលដៅ អព្យាក្រឹតកាបូនឆ្នាំ២០៥០​ មុនគេនៅអាស៊ាន​

![](https://github.com/user-attachments/assets/26407709-a2f6-45f1-9adb-65fb47ba3636)

រដ្ឋមន្ត្រីក្រសួងបរិស្ថានថ្លែងការណ៍ក្នុងសន្និសីទនៃរដ្ឋភាគីនៃ កិច្ចព្រមព្រៀងអង្គការសហប្រជាជាតិស្តីពីជីវៈចម្រុះ លើកទី១៦ (COP16) នៅប្រទេសកូឡុំប៊ី ស្តីពីគោលនយោបាយបរិស្ថានរបស់កម្ពុជា ដែលផ្តោតលើកម្ពុជាមានភាពស្អាត ភាពបៃតង និងចីរភាព

**ភ្នំពេញៈ​** ធនាគារអភិវឌ្ឍន៍អាស៊ី (ADB)បានបង្ហាញថា កម្ពុជាគឺស្ថិតក្នុងប្រទេសសមាជិកអាស៊ានដំបូងគេ ដែល​បានបញ្ចប់ផែនការរបស់ខ្លួន ដើម្បីសម្រេចបានគោលដៅអព្យាក្រឹតកាបូននៅឆ្នាំ២០៥០ ខណៈ​ដែល​ប្រ​ទេសភាគច្រើនផ្សេងទៀតមិនទាន់បានបញ្ចប់ផែនការ ប្រទេសខ្លះស្ថិតក្នុងដំណាក់កាលធ្វើសំណើរ ហើយខ្លះទៀតមិន​ទាន់​មានផែនការ។

របាយការណ៍ របស់ធនាគារអភិវឌ្ឍន៍ ស្តីពីអាកាសធាតុនៅក្នុងតំបន់អាស៊ីប៉ាស៊ីហ្វិក ឆ្នាំ២០២៤ អាស៊ី ដែល​បានចេញផ្សាយកាលពីសប្តាហ៍មុន បានឱ្យដឹងថា កម្ពុជា គឺជាសមាជិកអាស៊ានដំបូងគេ ដែល​បាន​បញ្ចប់​ផែនការរបស់ខ្លួន ដើម្បីសម្រេចបានគោលដៅ អព្យាក្រឹតកាបូន នៅឆ្នាំ២០៥០។

របាយការណ៍បញ្ជាក់ថា កម្ពុជាបានដាក់ផែនការពេញលេញនិងច្បាស់លាស់លើចំណុចផែនការចំនួន៤។ ក្នុង​នោះរួមមាន វិធាន​ការសម្រាប់កាត់បន្ថយការបំភាយឧស្ម័នផ្ទះកញ្ចក់ ដែល​គ្រប​ដណ្តប់​ដោយ​គោល​ដៅ​ទាំងអស់ វិធានការរំពឹងទុក នៃការកាត់បន្ថយការបំភាយបំភាយខស្ម័នផ្ទះកញ្ចក់ ក្នុងរយៈ​ពេលជាក់លាក់មួយ វិសាលភាព នៃការអនុវត្តវិធានការ និងចុងក្រោយ កាលវិភាគសម្រាប់ការត្រួតពិនិត្យជាប្រចាំ។

អ្នកនាំពាក្យក្រសួងបរិស្ថាន លោកខ្វៃ អាទិត្យា បានថ្លែង កម្ពុជាបានកំណត់គោលដៅច្បាស់លាស់ សម្រាប់​អព្យាក្រឹតភាពកាបូននៅឆ្នាំ ២០៥០ ដោយបានដាក់ចេញនូវយុទ្ធសាស្ត្រអភិវឌ្ឍន៍រយ:ពេលវែង ប្រកប​ដោយ​អព្យាក្រឹតកាបូន និងបច្ចុប្បន្នភាពផែនការជាតិ ស្តីពីការចូលរួមចំណែក ក្នុងការអនុវត្តអនុសញ្ញា​ក្រប​ខ័ណ្ឌ​ស​ហប្រជាជាតិស្តីការប្រែប្រួលអាកាសធាតុ។

លោកបញ្ជាក់ថា៖«កម្ពុជាទទួលបានជោគជ័យសម្រេចបានសមិទ្ធផលទាំងអស់នេះ ដោយ​សារការ​ដឹក​នាំ​ដ៏​ត្រឹម​ត្រូវ ច្បាស់លាស់ ប្រកបដោយភាពឈ្លាសវៃ និងស្វាហាប់ របស់សម្តេចមហាបវរធិបតី ហ៊ុន ម៉ាណែត នាយករដ្ឋមន្រ្តីនៃព្រះរាជាណាចក្រកម្ពុជា។ ការដឹកនាំរបស់រាជរដ្ឋាភិបាលកម្ពុជា បានលើក​កម្ពស់កិ​ត្យានុ​ភាពជាតិ ភាពសុខដុមរមនា វិបុលភាព វឌ្ឍនភាព សេចក្តីសុខ និងសុភមង្គលរបស់ប្រជាជនកម្ពុជា ក្រោម​ដំបូលនៃ «សន្តិភាព» និងការអភិវឌ្ឍរីកចម្រើនលើគ្រប់វិស័យ»។  

ក្រសួងបានលើកឡើងថា រាជរដ្ឋាភិបាលកម្ពុជា អាណត្តិទី៧ នៃរដ្ឋសភា បានដាក់ចេញនូវ «យុទ្ធសាស្ត្រ​បញ្ច​កោណ ដំណាក់កាលទី១» ដើម្បីកំណើនសេដ្ឋកិច្ច បង្កើតការងារ ធានាសមធម៌ បង្កើនប្រសិទ្ធភាព និងរក្សា​ចីរភាព សំដៅឆ្លើយតបទៅនឹងបំណងប្រាថ្នារបស់ ប្រជាជន ឈានឆ្ពោះទៅ​សម្រេចបា​ននូវចក្ខុ​វិស័យ​កម្ពុជា​ឆ្នាំ ២០៥០។ 

តាមរយៈយុទ្ធសាស្ត្រនេះ ប្រមុខរដ្ឋាភិបាលបានធ្វើការណែនាំ និងចង្អុលបង្ហាញ ដល់​ក្រសួង​បរិស្ថាន ឱ្យរៀបចំឡើងនូវ «យុទ្ធសាស្រ្តចក្រាវិស័យបរិស្ថាន» ឆ្នាំ២០២៣-២០២៨ ក្នុងគោលបំណង តម្រង់​ទិស​និងចង្អុលបង្ហាញ ការងារជាអាទិភាព សំដៅធានាសម្រេចគោលដៅកម្ពុជា មានភាពស្អាត ភាពបៃតង និងចីរភាព។ 

ទាក់ទងនឹងបញ្ហាអាកាសធាតុនេះផងដែរ រដ្ឋមន្រ្តីក្រសួងបរិស្ថាន លោកអ៊ាង សុផល្លែត តំណាង​ លោក​នា​យក​រដ្ឋមន្រ្តី ហ៊ុន ម៉ាណែតបានដឹកនាំប្រតិភូជាន់ខ្ពស់ កម្ពុជា ត្រឡប់មក​ដល់កម្ពុជា​វិញនា ថ្ងៃទី២ ខែវិច្ឆិកានេះ បន្ទាប់ពីបានចូលរួមសន្និសីទនៃរដ្ឋភាគីនៃកិច្ចព្រមព្រៀង អង្គការសហប្រជាជាតិស្តីពីជីវៈចម្រុះ លើក​ទី១៦ (COP16) នៅទីក្រុងកាលី ប្រទេសកូឡុំប៊ីពីថ្ងៃទី២៦ ខែតុលា។

លោករដ្ឋមន្រ្តីបានថ្លែងថា កិច្ចប្រជុំកំពូលអង្គការសហប្រជាតិស្តីពីជីវៈចម្រុះលើកនេះ បានបន្តការពិនិត្យ​ពិភា​ក្សាលើគោលនយោបាយនិងផែនការសកម្មភាព ដែលផ្តោតលើការធ្វើឱ្យមានសន្តិភាវូបនីយកម្ម របស់​មនុ​ស្ស​​ជា​មួយនឹងធម្មជាតិ ក៏ដូចជាជួយជំរុញការផ្សារភ្ជាប់ទំនាក់ទំនងបន្ថែមទៀត រវាងមនុស្សនិងធម្មជាតិកាន់​​តែប្រសើរឡើង។

លោកបានបន្តថា ដើម្បីទទួលបាននូវសន្តិភាវូបនីយកម្មរវាងប្រជាជន និងធម្មជាតិ ដាច់ខាតប្រទេសភាគី​នីមួយៗ ត្រូវការពារ ថែរក្សា អភិរក្ស និងពង្រីកជីវៈចម្រុះ សំរាប់ប្រទេសនីមួយៗ ដោយធ្វើយ៉ាងណា​ប្រើ​ប្រាស់ធនធានជីវៈចម្រុះ ដើម្បីជួយលើកស្ទួយជីវភាពរបស់ប្រជាសហគមន៍ ដែលរស់នៅ​ក្នុងតំបន់​ការ​ពារ​ធម្មជាតិ។ 

លោករដ្ឋមន្រ្តីថ្លែងថា៖«គោលដៅសំខាន់មួយទៀត នៃកិច្ចប្រជុំនេះ គឺបានកៀរគរថវិកា ដើម្បីយកមកថែរ​ក្សាអភិរក្ស និងពង្រីកផ្ទៃដីនៃការគ្រប់គ្រងជីវរៈចម្រុះ នៅតាមប្រទេសនីមួយៗ ហើយជាពិសេស រាប់យក​ទៅ​ជួយ​ដល់ប្រទេសកំពុងអភិវឌ្ឍន៍»។

លោករដ្ឋមន្រ្តីបានឡើងថ្លែងសុន្ទរកថាទៅមេដឹកនាំពិភពជិត២០០ប្រទេស ដែលបានឆ្លុះបញ្ចាំងអំពី «យុទ្ធសា​ស្ត្រ​បញ្ចកោណ  ដំណាក់កាលទី១ របស់រាជរដ្ឋាភិបាលកម្ពុជា។  ក្នុងនោះក៏បាន​លើកឡើងនូវ​ការដាក់​ចេញ​យុទ្ធសាស្រ្តចក្រាវិស័យបរិស្ថាន ក៏ដូចជាយុទ្ធសា្រស្រ្ត និងផែនការសកម្មភាពជាតិស្តីពីជីៈចម្រុះ និងយុទ្ធ​សាស្រ្តដ៏ទៃទៀត ដែលរាជរដ្ឋាភិបាលបានដាក់ចុះសម្រាប់ការគ្រប់គ្រងធនធានធម្មជាតិ និងការអភិរក្ស​ជីវៈ​ចម្រុះនៅក្នុងប្រទេសកម្ពុជា។ 

បន្ថែមពីនោះ លោកបានលើកឡើងពីការប្តេជ្ញាចិត្តរបស់រាជរដ្ឋាភិបាល រួមជាមួយនិងសកម្មភាពផ្សេៗទៀត ដែលបានធ្វើ និងកំពុងធ្វើ ដូចជា ការពង្រីកវិសាលភាពគម្របព្រៃឈើ តាមរយៈការដាំឈើយ៉ាង​តិច១លាន​ដើម​​នៅក្នុង១ឆ្នាំ ការចែកជូនកូនឈើ ជូនប្រជាពលរដ្ឋទៅដាំ ដោយឥតគិតថ្លៃ ក៏ដូចជាការរៀបចំ​ថ្នាល​បណ្តុះ​​​កូន​ឈើ ដើម្បីពង្រីកការដាំដើមឈើនៅកម្ពុជា។

លោករដ្ឋមន្រ្តីបញ្ជាក់ថា៖«អ្វីដែលក្រសួងបរិស្ថានកម្ពុជាកំពុងអនុវត្តនាពេលបច្ចុប្បន្ន គឺស្របទៅ​តាមអង្គការ​សហប្រជាតិចង់បាន នោះគឺការការពារ និងអភិរក្ស ថែរក្សា ធនធានធម្មជាតិ ដោយធ្វើយ៉ាងណាឱ្យការ​រស់​នៅ​របស់មនុស្ស មានភាពសុខដុមរមនាជាមួយធម្មជាតិ»។

លោកមានប្រសាសន៍បន្តថា កម្ពុជាសម្រេចបានសមិទ្ធផល ដែលបានចូលរួមចំណែកក្នុងស្តារ ការពារនិង​អ​ភិរក្ស ពង្រីកវិសាលភាពការអភិរក្សជីវៈចម្រុះ និងធនធានធម្មជាតិរបស់កម្ពុជា ទទួលបានកិត្យានុភាពជាតិ លើ​ឆាកអន្តរជាតិ នៅពេលធ្វើឱ្យពិភាពលោក បានយល់ច្បាស់ពីកិច្ចខិតខំប្រឹងប្រែង របស់កម្ពុជា ដើម្បី​ភាព​ស្អាត ភាពបៃតង និងជំរុញលើការងារជីវៈចម្រុះសកល។ 

លើសនោះ​រួមទាំង​តម្រូវ​ការ​មធ្យោ​បាយធ​នធា​ន​ដើម្បី​គាំទ្រ និង​ធានាបាននូវប្រសិទ្ធភាព ក្នុងពេលអនុវត្តសំដៅឈានឆ្ពោះ ទៅសម្រេច​បាន​នូវ​របៀ​បវារៈ​ឆ្នាំ​២០៣០ របស់អង្គការសហប្រជាជាតិ ព្រមទាំងចក្ខុវិស័យឆ្នាំ២០៥០។

ក្នុងអំឡុងពេលនោះ ប្រតិភូកម្ពុជា​ក៏បាន​ធ្វើ​ការ​ពង្រឹង​និង​ពង្រី​កកិច្ច​សហប្រតិ​បត្តិការ​បន្ថែ​មទៀ​ត ជាមួយ​ប្រ​ទេស​ម្ចាស់ផ្ទះ ក៏ដូចជាភាគីប្រទេសនានាបានចំនួន១២ ប្រទេស និង​ជា​មួយ​អង្គ​ការ​សហ​ប្រជា​ជាតិ និង​ដៃ​គូ​អភិវឌ្ឍន៍​​ជាច្រើនផ្សេងទៀត។ នេះបើយោងតាមក្រសួងបរិស្ថាន៕