---
layout: post
code: "ART2411040812VEXU4Z"
origin_url: "https://www.postkhmer.com/sport/2024-11-4-156-260596"
image: "https://github.com/user-attachments/assets/b4f474ec-13e3-4a74-9908-08193ed2f66f"
title: "ភ្នំពេញ​ក្រោន បន្ត​ឈ្នះលើកទី​១០ តែគ្រូ​បឹងកេត ថា លោកមិន​មែនជា​គ្រូវេទមន្ត ដែល​អាច​ធ្វើ​អ្វី​បាន​គ្រប់​យ៉ាង"
description: "​​ភ្នំពេញ​ក្រោន បន្ត​ឈ្នះលើកទី​១០ តែគ្រូ​បឹងកេត ថា លោកមិន​មែនជា​គ្រូវេទមន្ត ដែល​អាច​ធ្វើ​អ្វី​បាន​គ្រប់​យ៉ាង​"
category: "SPORT"
language: "km"
date: 2024-11-04T08:16:39.343Z
---

# ភ្នំពេញ​ក្រោន បន្ត​ឈ្នះលើកទី​១០ តែគ្រូ​បឹងកេត ថា លោកមិន​មែនជា​គ្រូវេទមន្ត ដែល​អាច​ធ្វើ​អ្វី​បាន​គ្រប់​យ៉ាង

![](https://github.com/user-attachments/assets/abbd17be-a2ca-4ccf-b2ee-3b92596364ef)

គ្រូបង្គោលលោក Conor Nestor ពេលដឹកនាំក្រុមបឹងកេត ប្រកួតជាមួយក្រុមម្ចាស់ផ្ទះវិសាខា កាលពីថ្ងៃសៅរ៍។ រូបថត CPL

ក្រុម​សិង្ហក្រហម​ភ្នំពេញក្រោន នៅតែ​អាច​បន្ត​រដូវ​កាល​ថ្មី​នៃ​លីគកំពូល​កម្ពុជា ឆ្នាំ​២០២៤-២០២៥​របស់​ខ្លួន ជាមួយ​លទ្ធផល​ដ៏​ល្អ​បំផុត គឺ​ការ​ឈ្នះទាំង​​១០​ប្រកួតជាប់ៗគ្នា ហើយ​កំពុង​ក្លាយ​ជា​ក្រុមតែមួយ​គត់ ដែលមិនទាន់​ស្គាល់ការ​ចាញ់សោះ។ 

ផ្ទុយ​ពីនេះ​ក្រុម​បឹងកេត កំពុង​ប្រឈម​ទៅនឹងវិបត្តិនៃ​ការ​ប្រកួត​ប្រជែង​កាន់តែពិបាក​ ទោះ​ក្រុម​មួយនេះ ទើប​នាំ​យក​អតីត​គ្រូ​បង្គោលក្រុម​​ព្រះខ័នរាជស្វាយរៀង លោក Conor Nestor មកជួយ​​ដឹកនាំ។

តាម​រយៈការ​ប្រកួត​​ប្រចាំ​សប្តាហ៍ទី​១១ កាលពី​ថ្ងៃសៅរ៍ និង​ថ្ងៃអាទិត្យ កន្លងមក​នេះ ក្រុម​ម្ចាស់​ផ្ទះ ភ្នំពេញក្រោន បាន​យក​ឈ្នះ​លើ​ក្រុមភ្ញៀវ ISI ដង្កោសែនជ័យ ជាមួយលទ្ធផល ១-០ យ៉ាង​លំបាក​បំផុត ដែលជា​ការ​ស៊ុតបញ្ជូល​ទី​របស់​ខ្សែ​ប្រយុទ្ធ Jelle Joost Goselink នៅនាទីទី​៥៣។

គ្រាប់បាល់​ដ៏មាន​ន័យ​១​គ្រាប់​នេះ បានជួយ​ឱ្យក្រុម​ភ្នំពេញ​ក្រោន អាច​បង្កើត​បាន​នូវ​កំណត់​ត្រាដ៏ល្អ​មួយ គឺជា​ក្រុមតែ​១​គត់ ដែល​បាន​ឈ្នះទាំង​១០​ប្រកួតជាប់ៗគ្នា ហើយ​កំពុង​ឈរ​នៅលេខ​រៀងទី​១ ដោយ​មាន​៣០ពិន្ទុ​ពេញ នាំ​មុខ​ក្រុមលេខ​២ វិសាខា ដែល​មាន២៤ពិន្ទុ ដោយ​ឈ្នះ​៨ និងចាញ់​២​ដង។

ជ័យជម្នះ​លើក​ទី​៨​របស់​ក្រុមវិសាខា បានកើត​មាន​ឡើង កាល​ពី​ថ្ងៃសៅរ៍ គឺ​នៅពេល​ពួកគេ បាន​យក​ឈ្នះ​ក្រុម​បឹងកេត ១-០ ដែលជា​គ្រាប់បាល់​​របស់​ខ្សែ​ប្រយុទ្ធប្រេស៊ីល RAMON DE ANDRADE SOUZA នៅនាទីទី​៦១ ហើយនេះ​ក៏ជា​ការ​ឈ្នះ​ចំនួន​៨​លើកជាប់ៗគ្នា​របស់​វិសាខា ផងដែរ បន្ទាប់ពីពួក​គេ​បានចាញ់​ក្រុម​ភ្នំពេញ​ក្រោន ៤-២ និងចាញ់​ក្រុមណាហ្គាវើលដ៍ ១-០ សម្រាប់​ការ​ប្រកួត​២លើកដំបូង។

ផ្ទុយពី​នេះ​ជ័យជម្នះរបស់​ក្រុម​ម្ចាស់​ផ្ទះ​វិសាខា បែរ​ជា​ធ្វើ​ឱ្យ​ក្រុម​បឹងកេត កាន់តែ​មានសម្ពាធ​ខ្លាំង ហើយការ​មាន​ត្រឹម​២២ពិន្ទុ ជាមួយ​ការ​ឈ្នះ​៤ ស្មើ​២ និងចាញ់​៣​ដង​នេះ បាន​ទម្លាក់​បឹងកេត ឱ្យ​ទៅ​ឈរ​នៅលេខ​៧ ជាបណ្តោះ​អាសន្ន។ 

លទ្ធផលនេះ បានធ្វើ​ឱ្យ​អ្នកគាំ​ទ្រ​​របស់ បឹង​កេត ​កាន់តែមិនពេញ​ចិត្ត​ខ្លាំង ហើយ​​​ការ​ទប់​កំហឹងមិន​បាននេះ ក៏​បណ្តាល​ឱ្យ​ពួកគេ មានការប៉ះទង្គិច​គ្នា​មួយប្រាវ ជាមួយ​អ្នកគាំ​ទ្រ​ វិសាខា នាអំឡុង​ការ​ប្រកួត​នៅកីឡដ្ឋាន​ព្រីនស៍ កាលពី​យប់​ថ្ងៃសៅរ៍​នោះ​ផងដែរ។

![](https://github.com/user-attachments/assets/52f527c5-e2a3-4311-b77d-0dc032a0e8f0)

ការ​ប្រកួត​រវាង​ក្រុម​ភ្នំពេញ​ក្រោន (ក្រហម) និង​ក្រុម ISIដង្កោសែន​ជ័យ កាលពី​ថ្ងៃអាទិត្យ ដោយ​ភ្នំពេញ​ក្រោន បានឈ្នះ ១-០ ហើយជា​ជ័យជម្នះ​លើក​ទី​១០​របស់ពួកគេ។ រូប​ថត CPL

ជាមួយការ​មិនសប្បាយ​ចិត្ត​នេះ ​អ្នកគាំ​ទ្រមួយចំនួន​ បាន​ស្នើ​ឱ្យ​ថ្នាក់ដឹកនាំ​ក្លិបបឹងកេត គួរ​មានការ​ផ្លាស់ប្តូរ​កីឡាករ​មួយចំនួន​ចេញ និងជ្រើស​រើស​អ្នកថ្មី​មក​ជំនួស​ខ្លះ ដើម្បី​ធ្វើ​ឱ្យ​ក្រុម​ធ្លាប់លើក​ពានលីគកំពូល​កម្ពុជា ​ចំនួន​៤​លើក កាលពី​ឆ្នាំ​២០១២ ២០១៦ ២០១៧ និងឆ្នាំ​២០២០​មួយនេះ អាច​វិល​ទៅ​រក​ភាព​ខ្លាំង​សារជាថ្មី។

ទន្ទឹម​នឹង​នេះ   អតីត​គ្រូ​បង្គោលក្រុម​​ព្រះខ័នរាជស្វាយរៀង លោក Conor Nestor ដែល​ទើប​ចូល​មក​ដឹកនាំ​ក្រុម​បឹងកេត កាលពី​ថ្ងៃទី​៧ ខែតុលា ក៏កំពុងរងសម្ពាធ​ទៅលើ​បញ្ហា​នេះ​ផងដែរ ព្រោះលោកជា​គ្រូ​បង្គោលថ្មី ដែល​ត្រូវរ៉ាប់រង​ការងារ និងមាន​ទំនួល​ខុស​ត្រូវ​ខ្ពស់​ជាង​គេ ប៉ុន្តែ​លោក Conor បានអះអាង​ថា លោក​មិនមែនជា​គ្រូ​វេទមន្ត ដែល​អាច​កែ​ប្រែ​ស្ថាន​ភាព​ប្រកួត​របស់​ក្រុម​បឹងកេត ឱ្យបាន​ល្អប្រសើរ​ភ្លាមៗ ដោយប្រើ​រយៈពេល​ខ្លី​បាន​នោះ​ទេ។​

លោក Conor Nestor បាន​និយាយ​ក្រោយ​ពេលក្រុម​បឹងកេត ចាញ់​ក្រុម​ម្ចាស់​ផ្ទះ​វិសាខា ១-០ ថា៖ «អ្នក​ទាំងអស់​គ្នា​​អាច​​គិត​ថា ខ្ញុំ​វិល​ត្រឡប់​មក​ចូលរួមជាមួយ​ក្រុមបឹងកេត​នេះ នឹង​អាចជាគ្រូវេទមន្ត​ជួយ​ដល់​ក្រុមហ្នឹង​បានច្រើន ប៉ុន្តែ​ខ្ញុំគ្រាន់តែ​ជាគ្រូបង្គោល ​មិនមែន​ជា​គ្រូវេទមន្ត​ ដែល​អាច​ធ្វើ​អ្វីបាន​​គ្រប់​យ៉ាង​​នោះ​ទេ»។ 

ជាមួយគ្នានេះ លោក Conor បាន​រំឭក​ទៅ​ដល់សមិទ្ធផល ​នៅ​ពេល​​លោក បាន​​ដឹក​នាំ​ក្រុម​ព្រះខ័នរាជស្វាយរៀង ពី​ឆ្នាំ​២០១៨ ដល់​ឆ្នាំ​២០២៣ និង​ជួយ​ឱ្យក្រុម​នេះ ឈ្នះពាន​លីគកំពូល​កម្ពុជា កាល​ពី​​ឆ្នាំ​២០១៩ ហើយក៏ជាពេល​ដែល​ក្រុមស្វាយរៀង ទទួលបាន​ឱកាស​ទៅលេង​ដល់​វគ្គចែកពូល​នៃពាន​រង្វាន់ AFC Cup 2020 ផងដែរ បន្ទាប់ពី​ពួកគេ បាន​យក​ឈ្នះ​​ក្រុម​លីគ​កំពូល​របស់ឡាវ Master 7 Football Club ដោយ​លទ្ធផល​ទាំង​២ជើង គឺ ៤-១ និង ៣-០ ក្នុង​វគ្គជម្រុះ play-off។

![](https://github.com/user-attachments/assets/84877aab-e91b-402b-8cab-05f0205ba2d6)

ការ​ប្រកួត​របស់​ក្រុម​បឹងកេត (ពណ៌ស) ជាមួយ​ក្រុម​វិសាខា នៅកីឡដ្ឋានព្រីនស៍ ដែលជា​លទ្ធផល ក្រុម​ម្ចាស់​ផ្ទះ​វិសាខា បាន​យក​ឈ្នះ ១-០។ រូប​ថត CPL

គ្រូ​បង្វឹកសញ្ជាតិអៀរឡង់​​រូបនេះ បាន​បញ្ជាក់​ថា៖ «អ្វីដែល​ខ្ញុំ​ធ្លាប់​បាន​ធ្វើ​​កន្លងមក​ជាមួយ​ក្លិប​ចាស់​របស់​ខ្ញុំ (ព្រះខ័នរាជស្វាយរៀង) គឺ​យើង​ធ្វើ​បាន​ល្អ ព្រោះយើង​​មានពេល​វែង​ក្នុងការ​រៀបចំ​ក្រុម អ៊ីចឹង​នៅ​ពេល​យើង​ចង់​កសាង​អ្វីមួយឱ្យ​បាន​ល្អ យើង​ត្រូវការ​ពេល​វេលា​ដែរ ប៉ុន្តែ​បើ​យើង​មានពេល​ខ្លី យើង​ត្រូវ​ធ្វើ​ឱ្យ​បាន​លឿន»។

តែទោះបីជា​យ៉ាងណា ចំពោះមហិច្ឆតា ក្នុងការ​មក​ដឹកនាំ​ក្រុម​បឹងកេត នេះ លោក Conor Nestor ​បាន​សង្កត់​ធ្ងន់​​ថា៖ «​យើងនឹង​ព្យាយាម​រៀបចំ ព្រោះ​ជា​គោលដៅ​របស់​យើង មិន​មែន​ចង់​ឈ្នះ​ត្រឹម​​ការ​ប្រកួត នៅ​ក្នុង​​លីគ​នោះ​ទេ ប៉ុន្តែ​​យើង​ត្រូវការ​ពេល​វេលា​រៀបចំ​កីឡាករឱ្យ​បាន​ល្អ ដើម្បី​ទទួលបានជ័យជម្នះ​កាន់តែ​ធំជាង​នេះ»៕