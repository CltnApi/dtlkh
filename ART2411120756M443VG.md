---
layout: post
code: "ART2411120756M443VG"
origin_url: "https://www.postkhmer.com/national/2024-11-12-1454-260658"
image: "https://github.com/user-attachments/assets/12517e42-7bb0-4f6a-b637-a9066ba7cf0b"
title: "ប្រព័ន្ធត្រួតពិនិត្យ៨០០គ្រឿងបន្ថែមទៀត នឹងត្រូវបំពាក់លើទូកនេសាទ ដើម្បី​ជួយ​អ្នកសាទ ពេល ជួបបញ្ហានៅលើផ្ទៃសមុទ្រ"
description: "​​ប្រព័ន្ធត្រួតពិនិត្យ៨០០គ្រឿងបន្ថែមទៀត នឹងត្រូវបំពាក់លើទូកនេសាទ ដើម្បី​ជួយ​អ្នកសាទ ពេល ជួបបញ្ហានៅលើផ្ទៃសមុទ្រ​"
category: "NATIONAL"
language: "km"
date: 2024-11-12T07:59:41.736Z
---

# ប្រព័ន្ធត្រួតពិនិត្យ៨០០គ្រឿងបន្ថែមទៀត នឹងត្រូវបំពាក់លើទូកនេសាទ ដើម្បី​ជួយ​អ្នកសាទ ពេល ជួបបញ្ហានៅលើផ្ទៃសមុទ្រ

![](https://github.com/user-attachments/assets/febb46a5-a3d3-48ab-b2c6-cb982cb3c577)

**ភ្នំពេញៈ** ប្រព័ន្ធត្រួតពិនិត្យនាវា(VMS) ចំនួន៨០០គ្រឿងផ្សេងទៀតនឹងត្រូវបំពាក់លើទូកនេសាទក្នុងខេត្តឆ្នេរ​សមុទ្រទាំង៤ត្រឹមឆ្នាំ២០២៥ខាងមុខ ដែលនឹងធ្វើឱ្យចំនួនបំពាក់សរុបកើនឡើងដល់១ ៦០០គ្រឿង ដើម្បី​ជួយដ​ល់​ប្រជានេសាទ នៅពេលទូករបស់ពួកគេ ជួបប្រទះបញ្ហានៅលើផ្ទៃសមុទ្រ។ 

រដ្ឋបាលជលផល នៃក្រសួង កសិកម្ម រុក្ខាប្រមាញ់ និងនេសាទបានបំពាក់រួចរាល់នូវប្រព័ន្ធនេះចំនួន៨០០ គ្រឿង​នាពេលថ្មីៗនេះលើនាវាខ្នាតមធ្យម និងខ្នាតវែង និង​បន្ត​បំពាក់​ចំនួន​៨០០គ្រឿង​បន្ថែម​ទៀត​ឱ្យ​សម្រេច​រួច​រាល់​នៅឆ្នាំ២០២៥ សម្រាប់បណ្ដា​ខេត្តតំបន់​ឆ្នេរ​ទាំង​៤រួមមាន ព្រះសីហនុ កោះកុង កំពត និងកែប។ ​នេះ​បើ​​​យោងតាមសេចក្តី​ប្រ​កាស​​ព័ត៌មានរបស់អង្គការFAOនាថ្ងៃចន្ទ ទី១១ ខែវិច្ឆិកានេះ។

សេចក្តីប្រកាសបានសរសេរថា៖«ប្រព័ន្ធត្រួតពិនិត្យនាវា ផ្តល់អត្ថប្រយោជន៍ជាច្រើនដល់ប្រជានេសាទ ជា​ឧ​ទាហរណ៍ក្នុងករណីនាវា ឬទូកជួបបញ្ហានៅលើផ្ទៃសមុទ្រ គេអាច​កំណត់បាន​ពីទីតាំង​ជាក់​លាក់​ចុង​ក្រោយ​របស់នាវា ឬទូកទាំងនោះ ព្រមទាំងអាចត្រូវបានប្រើជាជំនួយក្នុងប្រតិបត្តិការរុករកនាវា ឬទូក ដែល​ជួប​បញ្ហា​»។ ការដំឡើងប្រព័ន្ធនេះ គឺមិនមានការតម្រូវឱ្យចំណាយថវិកានោះឡើយ​។

ការដំឡើងប្រព័ន្ធនេះ គឺធ្វើឡើងតាមរយៈ​កម្មវិធីជំរុញ​កំណើន​វិស័យជល​ផល​ប្រកប​ដោយ​ចីរ​ភាព​និង​បរិ​យា​បន្ន​(CAPFISH-Capture) នៃអង្គការFAO ដែលទទួលបានជំនួយថវិកាពីសហភាពអឺរ៉ុប(EU)។ កម្មវិធីនេះបាននិង​កំ​ពុង​​គាំទ្រដល់​រដ្ឋបាលជលផល នូវបច្ចេកទេសថ្មីក្នុងការដាក់ឱ្យដំណើរការប្រព័ន្ធត្រួតពិនិត្យនាវា។

ឧបករណ៍ត្រួតពិនិត្យនាវាទាំងនេះដំណើរការដោយប្រើប្រាស់ថាមពលព្រះអាទិត្យ និងមិនមាន​ប្រើភ្ជាប់​ជា​មួយ​ប្រព័ន្ធអគ្គិសនីបន្ថែមនោះឡើយ។

នេះគឺជាការដាក់ឱ្យដំណើរការប្រព័ន្ធត្រួតពិនិត្យនាវា ដំណាក់កាលទី២សម្រាប់កម្ពុជា ដែលបាន​បំពាក់នៅ​លើទូកនេសាទ និងឧបករណ៍នេសាទបច្ចុប្បន្ន ដែលមានទំហំចាប់ពី១២ម៉ែត្រឡើងទៅ។

ប្រព័ន្ធត្រួតពិនិត្យនាវាដំណាក់កាលទី២នេះ គឺជាប្រភេទឧបករណ៍ ដែលត្រូវបានកែលម្អពី​ដំណាក់​កាល​ទី​១។ កាលពីដំណាក់កាលទី១ ឧបករណ៍ចំនួន១២៥គ្រឿងត្រូវបានបំពាក់ និងធ្វើតេស្តសាកល្បង​ដែលមាន​ទំហំលើសពី១៨ម៉ែត្រ។ អង្គការFAO ក៏បានបណ្តុះបណ្តាលបច្ចេកថ្មីនេះដល់មន្ត្រីរដ្ឋបាលជលផល​អំពី​របៀប​ដំណើរ​ការ​ឧប​ករណ៍ទាំងនោះផងដែរ។

លោក​សេង ប៊ុណ្ណា នាយខណ្ឌរដ្ឋបាលជលផលខេត្តកោះកុង បានឱ្យដឹងថា ទូកនេសាទ​ជាង២០០​គ្រឿង​ហើយ​​ត្រូវ​បានបំពាក់ប្រព័ន្ធត្រួតពិនិត្យនាវានេះ។ ការបំពាក់នេះគឺធ្វើឡើងជាដំណាក់កាលទៅតាមការស្ម័គ្រចិត្ត និងតាម​ទំហំទូក​នេសា​ទ​ ដើ​ម្បី​ជួយ​កំណត់​ទី​តាំងទូក ក៏ដូចជាជួយសង្រ្គោះទាន់ពេលវេលា នៅពេលទូកមាន​បញ្ហា​ផ្សេងៗ​នៅលើសមុទ្រ។

![](https://github.com/user-attachments/assets/be4f664a-89f0-481c-8108-399d1ff6898d)

លោកមានប្រសាសន៍ថា៖«យើងពន្យល់គាត់ពីអត្ថប្រយោជន៍ពីការបំពាក់VMSនេះ។ កាលពីអត់មានប្រព័ន្ធ​ហ្នឹង ពេលមានបញ្ហាអី វាពិបាករកទូកណាស់ គឺយើងសួរតាមរយៈទូកផ្សេងទៀត។ តែឥលូវ ពេលទាក់ទង​ទូក​មិនបានអី គាត់អាចទាក់ទងមកខាងជលផល ហើយយើងអាច​ឆែករកឱ្យគាត់បានភ្លាមៗ»។ លោក​បាន​បន្ថែមថា ការបំពាក់ប្រព័ន្ធនេះនឹងធ្វើឡើងជាបន្តទៀត ទៅតាមដំណាក់កាលនាពេលខាងមុខ។

កម្មវិធី ដែលកំពុងតែអនុវត្តនេះមានគោលបំណងធ្វើឱ្យប្រសើរឡើងនូវការគ្រប់គ្រង ការអភិរក្សជលផល និង​ការអនុវត្តច្បាប់ និងបទប្បញ្ញត្តិនានាស្តីពីជលផល រួមទាំងផែនការសកម្មភាពដើម្បីទប់ស្កាត់ និងលុប​បំ​បាត់​ការនេសាទខុសច្បាប់ គ្មានរបាយការណ៍ និងគ្មានការអនុញ្ញាត ក្នុងដែននេសាទសមុទ្រ និងទឹកសាប ជា​ពិ​សេសពង្រឹងក្របខ័ណ្ឌគ្រប់គ្រងជលផល៕