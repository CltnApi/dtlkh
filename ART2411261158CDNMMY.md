---
layout: post
code: "ART2411261158CDNMMY"
origin_url: "https://www.postkhmer.com/national/2024-11-26-1836-260747"
image: "https://github.com/user-attachments/assets/78dcfe67-9919-4983-a616-754bdb44a448"
title: "ជប៉ុន​សន្យា​នឹង​បន្ត​ភាព​ជា​ដៃគូ និង​កិច្ច​សហ​ប្រតិបត្តិការ​ឱ្យ​កាន់​តែ​ខ្លាំង​ជាមួយ​កម្ពុជា"
description: "​​ជប៉ុន​សន្យា​នឹង​បន្ត​ភាព​ជា​ដៃគូ និង​កិច្ច​សហ​ប្រតិបត្តិការ​ឱ្យ​កាន់​តែ​ខ្លាំង​ជាមួយ​កម្ពុជា​"
category: "NATIONAL"
language: "km"
date: 2024-11-26T13:49:25.682Z
---

# ជប៉ុន​សន្យា​នឹង​បន្ត​ភាព​ជា​ដៃគូ និង​កិច្ច​សហ​ប្រតិបត្តិការ​ឱ្យ​កាន់​តែ​ខ្លាំង​ជាមួយ​កម្ពុជា

![](https://github.com/user-attachments/assets/07ee87ef-7749-467b-9b27-8c53356335f8)

លោក ហ៊ុន ម៉ាណែត ជួបពិភាក្សាជាមួយលោកស្រី ERI Arfiya អនុរដ្ឋមន្ត្រីការបរទេសជប៉ុន កាលពីថ្ងៃទី២៥ ខែវិច្ឆិកា។ STPM

ជប៉ុន បាន​សន្យា​នឹង​បន្ត​ភាព​ជាដៃគូ និង​កិច្ច​សហ​ប្រតិបត្តិការ ព្រម​ទាំង​ការ​កសាង​ទំនុក​ចិត្ត​រវាង​រដ្ឋាភិបាល​ជប៉ុន និង​កម្ពុជា​ឱ្យ​កាន់​តែ​រឹងមាំ​បន្ថែម​ទៀត ខណៈ​ចំនួន​វិនិយោគិន​ជប៉ុន​ដែល​មក​បណ្តាក់​ទុន​នៅ​កម្ពុជា​បាន​កើន​ឡើង​ជា​បន្ត​បន្ទាប់។

នៅ​ក្នុង​ជំនួប​ជា​មួយ​នាយក​រដ្ឋមន្ត្រី​កម្ពុជា លោក ហ៊ុន ម៉ាណែត នា​ខេត្ត​សៀមរាប កាល​ពី​ថ្ងៃ​ទី​២៥ ខែ​វិច្ឆិកា លោកស្រី ERI Arfiya អនុ​រដ្ឋមន្ត្រី​ការបរទេស​ជប៉ុន បាន​បង្ហាញ​នូវ​ការ​ចាប់​អារម្មណ៍​យ៉ាង​ខ្លាំង​ចំពោះ​សមិទ្ធផល​ជោគជ័យ​ដែល​កម្ពុជា​សម្រេច​បាន​លើ​គ្រប់​វិស័យ​នា​ពេល​កន្លង​មក។ 

ជា​មួយ​គ្នា​នេះ លោកស្រី​ក៏​បាន​បញ្ជាក់​ពី​ការ​បន្ត​រក្សា​នូវ​ចំណង​មិត្តភាព​ដ៏​ល្អ​ជា​មួយ​កម្ពុជា បើ​ទោះបី​ប្រទេស​ជប៉ុន​ទើប​មាន​រាជ​រដ្ឋាភិបាល​ថ្មី​ក៏​ដោយ។

លោកស្រី ERI Arfiya បាន​ថ្លែង​ថា៖​«​ភាព​ជា​ដៃគូ និង​កិច្ច​សហប្រតិបត្តិការ ព្រមទាំង​ការ​កសាង​ទំនុកចិត្ត​រវាង​រដ្ឋាភិបាល​ជប៉ុន និង​កម្ពុជា មិន​ត្រឹម​តែ​បន្ត​រក្សា​ប៉ុណ្ណោះ​ទេ ប៉ុន្តែ​នឹង​បន្ត​ពង្រឹង និង​ពង្រីក​បន្ថែម​ទៀត»។

នាយក​រដ្ឋមន្ត្រី​កម្ពុជា លោក ហ៊ុន ម៉ាណែត បាន​សម្ដែង​ការ​អបអរសាទរ​ចំពោះ​លោកស្រី ERI Arfiya ដែល​ត្រូវ​បាន​តែង​តាំង​ជា​អនុរដ្ឋមន្ត្រី​ការបរទេស​ជប៉ុន និង​បាន​បញ្ជាក់​អំពី​ទំនាក់ទំនង និង​កិច្ច​សហប្រតិបត្តិការ​ដ៏​ល្អ​រវាង​ប្រទេស​កម្ពុជា និង​ជប៉ុន ដែល​បាន​ឈាន​ដល់​ភាព​ជាដៃគូ​យុទ្ធសាស្ត្រ​គ្រប់ជ្រុង​ជ្រោយ​។ 

ជប៉ុន គឺ​ជា​ភាគី​ដ៏​សំខាន់​ដែល​ចូល​រួម​ចំណែក​ក្នុង​ដំណើរការ​នៃ​ការ​ស្វែង​រក​សន្តិភាព​នៅ​កម្ពុជា និង​ការ​កសាង​ និង​ស្ដារ​ប្រទេស​កម្ពុជា​ឡើង​វិញ​ ជាមួយ​នឹង​ការ​អភិវឌ្ឍ​សង្គម​-សេដ្ឋកិច្ច​ដូច​សព្វថ្ងៃ។

ក្នុង​ឱកាស​នោះ លោក ហ៊ុន ម៉ាណែត ក៏​បាន​ប្ដេជ្ញា​បន្ត​ពូនជ្រុំ​ឱ្យ​ទំនាក់ទំនង និង​កិច្ច​សហប្រតិបត្តិការ​រវាង​ប្រទេស​ទាំង​ពីរ​កាន់​តែ​រឹងមាំ និង​រីក​ចម្រើន​បន្ថែម​ទៀត។

ជប៉ុន និង​កម្ពុជា​មាន​ទំនាក់​ទំនង​ការទូត និង​ពាណិជ្ជកម្ម​ជាមួយគ្នា​ជា​យូរមក​ហើយ ដោយ​ទឹក​ប្រាក់​នៃ​ការ​នាំ​ទំនិញ នាំចូល​ទំនិញ​នៃ​ប្រទេស​ទាំង ២ បាន​កើន​ឡើង​ជាបន្ត​បន្ទាប់។

ទិន្នន័យ​របស់​អគ្គនាយកដ្ឋាន​គយ និង​រដ្ឋាករកម្ពុជា(GDCE) បាន​ឱ្យ​ដឹង​ថា ចាប់​ពី​ខែ​មករា​-​ខែតុលា​ ឆ្នាំ​ ២០២៤ ការ​ធ្វើ​ពាណិជ្ជកម្ម​រវាង​កម្ពុជា និង​ជប៉ុន មាន​ទឹកប្រាក់​សរុប ១ ៧៦១,៨ ​លាន​ដុល្លារ កើន​ឡើង ១៧,១ ​ភាគរយ​បើ​ធៀប​រយៈពេល​ដូចគ្នា​ឆ្នាំ ២០២៣​ ក្នុង​នោះ​ទំនិញ​កម្ពុជា​នាំ​ទៅ​ជប៉ុន ១ ១៥០,៦៧​ លាន​ដុល្លារ កើន​ឡើង ១៨ ភាគរយ ចំណែក​ជប៉ុន​នាំ​មក​កម្ពុជា ៦១១,១៣ លាន​ដុល្លារ កើន​ឡើង ១៥,៥​ ភាគរយ។​ ប្រទេស​ជប៉ុន ​គឺជា​ដៃគូ​ពាណិជ្ជកម្ម​អន្តរជាតិ​ធំ​ទី៥ របស់​កម្ពុជា បន្ទាប់​ពី​ប្រទេស​ចិន អាមេរិក វៀតណាម និង​ថៃ។

អនុ​ប្រធាន​សភា​ពាណិជ្ជកម្ម​កម្ពុជា លោក លឹម ហេង បាន​ប្រាប់​ភ្នំពេញ​ប៉ុស្តិ៍ថា ​ជប៉ុន​គឺ​ជា​ទីផ្សារ​នាំ​ចេញ​ទំនិញ​សំខាន់​មួយ​របស់​កម្ពុជា ដោយ​ទំនិញ​កម្ពុជា​នាំ​ទៅ​ជប៉ុន​ភាគ​ច្រើន​ជា​ផលិតផល​វាយនភណ្ឌ និង​គ្រឿងបង្គុំ​(ផលិតផល​អេឡិចត្រូនិក​/អគ្គិសនី)​សម្រាប់​រោងចក្រ​ក្នុង​ប្រទេស​ជប៉ុន។ ក្រៅ​ពី​ការនាំ​ទំនិញ​ទៅ​ជប៉ុន បច្ចុប្បន្នក៏​មាន​វិនិយោគិន​ជប៉ុន​ជាច្រើន​កំពុង​វិនិយោគ​នៅ​កម្ពុជា។

លោក​បន្ថែម​ថា ការ​ប្តេជ្ញា​របស់​រដ្ឋាភិបាល​ប្រទេស​ទាំង ២ គឺ​ជា​ផ្នែក​ដ៏​សំខាន់​ក្នុង​ការ​ផ្តល់​ទំនុក​ចិត្ត​ជប៉ុន​ឱ្យ​ចូល​មក​បណ្តាក់​ទុន​នោះ​កម្ពុជា​កាន់​តែ​ច្រើន ខណៈ​កម្ពុជា និង​ជប៉ុន គឺ​សុទ្ធ​តែ​ជា​ប្រទេស​សមាជិក​ក្នុង​កិច្ច​ព្រម​ព្រៀង​ស្ដីពី​ភាព​ជាដៃគូ​សេដ្ឋកិច្ច​គ្រប់ជ្រុង​ជ្រោយ​ក្នុង​តំបន់ (RCEP)។ តាមរយៈ​កិច្ច​ព្រម​ព្រៀង​នេះបាន​ជួយ​ឱ្យ​កម្ពុជា​អាច​​នាំ​ចេញ​ទំនិញ​ទៅ​​ប្រទេស​ជា​សមាជិក​ចំនួន ១៤ ​ក្រោម​លក្ខខណ្ឌ​ពិសេស​ផ្នែក​ពន្ធ​គយ។​

លោក​បាន​ថ្លែង​ថា៖​«​ការ​កើន​ឡើង​នៃ​សមត្ថភាព​នៃ​ផលិតកម្ម​កម្ពុជា ព្រម​ទាំង​ភាពអំ​ណោយ​ផល​ដែល​បាន​មក​ពី​កិច្ច​ព្រម​ព្រៀង​ពាណិជ្ជកម្ម RCEP នឹង​ជួយ​ឱ្យ​ការ​ធ្វើ​ពាណិជ្ជកម្ម​រវាង​ប្រទេស​ទាំង ២ កាន់​តែ​កើន​ឡើង​បន្ថែម​ទៀត ពិសេស​ការ​នាំ​ចេញ​ពី​កម្ពុជា​ទៅ​ជប៉ុន»។

ប្រធាន​សមាគម​អចលនទ្រព្យ​សកល ​និង​ជា​ប្រធាន​ក្រុម​ប្រឹក្សាភិបាល​នៃ​សម្ព័ន្ធ​ក្រុមហ៊ុន SAM SN GROUP លោក សំ សុខនឿន បាន​និយាយ​ថា បន្ទាប់​ពី​ដំណើរ​ទស្សនកិច្ច​របស់​លោក​នាយក​រដ្ឋមន្ត្រី ហ៊ុន ម៉ាណែត ទៅ​ប្រទេស​ជប៉ុន​កាលពី​ចុង​ឆ្នាំ​ ២០២៣ លោក​សង្កេត​ឃើញ​មាន​វិនិយោគិន​ជប៉ុន​កាន់​តែ​ច្រើន​បង្ហាញ​ការ​ចាប់​អារម្មណ៍​ក្នុង​ការ​មក​វិនិយោគ​ផ្ទាល់​នៅ​កម្ពុជា។ ជា​មួយ​គ្នា​នេះ​ភាគី​ទាំង ២ ក៏មាន​បំណង​ចង់​បង្កើត​តំបន់​សេដ្ឋកិច្ច​ពិសេស​កម្ពុជា​-​ជប៉ុន ផងដែរ។

លោក​បញ្ជាក់​ថា​៖«ខ្ញុំ​មាន​ជំនឿ​ថា នៅ​ពេល​ខាងមុខ​ឆាប់ៗ​នេះ ប្រទេស​កម្ពុជា​នឹងមាន​តំបន់​សេដ្ឋកិច្ច​ពិសេស​ថ្មីៗ​រួមទាំង​តំបន់​សេដ្ឋកិច្ច​ពិសេស​កម្ពុជា​-​ជប៉ុន លេច​ឡើង​ច្រើន​។ តំបន់​សេដ្ឋកិច្ច​ពិសេស​កម្ពុជា​-​ជប៉ុន នឹង​ជួយ​ទាក់ទាញ​ក្រុមហ៊ុន​ជប៉ុន​ឱ្យ​ចូលមក​វិនិយោគ​នៅ​កម្ពុជា​កាន់តែ​ច្រើន»។

ដើម្បី​ជំរុញ​ពាណិជ្ជកម្ម​ទ្វេភាគី​ឱ្យ​កាន់​តែ​សកម្ម កាល​ពី​ថ្ងៃ​ទី​១៩ ខែ​វិច្ឆិកា សមាគម​ឧកញ៉ា​កម្ពុជា សហការ​ជាមួយ​សមាគម​ជប៉ុន-​កម្ពុជា បាន​រៀបចំ​«ជំនួប​ផ្គូផ្គង​ធុរកិច្ច​រវាង​សមាគម​ឧកញ៉ា​កម្ពុជា និង​សមាគម​ជប៉ុន-​កម្ពុជា ២០២៤» ដោយ​មាន​ចូល​រួម​ពី​លោក ស៊ុន ចាន់ថុល អនុ​ប្រធាន​ទី១ ក្រុម​ប្រឹក្សា​អភិវឌ្ឍន៍​កម្ពុជា​(CDC) និង​លោក TAKAHASHI Fumiaki ប្រធាន​សមាគម​ជប៉ុន-​កម្ពុជា​(អតីត​អគ្គ​រាជទូត​ជប៉ុន​ប្រចាំ​នៅ​កម្ពុជា) ព្រម​ទាំង​ថ្នាក់​ដឹកនាំ និង​សមាជិក​នៃ​សមាគម​ឧកញ៉ា​កម្ពុជា និង​ធុរជន​ជប៉ុន-​កម្ពុជា សរុប​ប្រមាណ ១២០ រូប៕