---
layout: post
code: "ART24102405215BINZA"
origin_url: "https://www.postkhmer.com/business/2024-10-24-1220-260527"
image: "https://github.com/user-attachments/assets/84a4b09c-9c9a-42c7-b556-e53c45bca9b6"
title: "ចំនួននាវា និង​កុងតឺន័រ​ឆ្លងកាត់​កំពង់ផែ​ភ្នំពេញ បាន​កើន​ឡើង​​គួរឱ្យកត់សម្គាល់​"
description: "​​ចំនួននាវា និង​កុងតឺន័រ​ឆ្លងកាត់​កំពង់ផែ​ភ្នំពេញ បាន​កើន​ឡើង​​គួរឱ្យកត់សម្គាល់​​"
category: "BUSINESS"
language: "km"
date: 2024-10-29T09:28:52.073Z
---

# ចំនួននាវា និង​កុងតឺន័រ​ឆ្លងកាត់​កំពង់ផែ​ភ្នំពេញ បាន​កើន​ឡើង​​គួរឱ្យកត់សម្គាល់​

![](https://github.com/user-attachments/assets/72cbfa4a-ad24-43ee-8e82-2714cc77c5de)

ការ​លើក​ដាក់​ទំនិញ​នៅ​កំពង់ផែ​ស្វយ័ត​ភ្នំពេញ។ សហការី

នាវាដឹកទំនិញ​​ជាង ៤ ពាន់គ្រឿងបាន​ធ្វើ​ដំណើរ​មក​ចូល​ចតនៅ​កំពង់ផែស្វយ័ត​ភ្នំពេញនា​រយៈ​ពេល ៩ខែ​ដើម​ឆ្នាំ​២០២៤ ដោយ​កើន​ឡើង​ជាង ២៥ ភាគរយ​បើ​ធៀប​នឹង​រយៈ​ពេល​ដូចគ្នា​​ក្នុង​ឆ្នាំ​២០២៣​។ ក្រៅ​ពី​នាវាដឹកទំនិញ ចំនួន​នាវា​ដឹក​អ្នក​ដំណើរ​ក៏​​កើន​ឡើង​ផងដែរ។​​ ​

សេចក្តីប្រកាសព័ត៌មាន​របស់​កំពង់​ផែស្វយ័ត​ភ្នំពេញ​ (ក.ស.ភ) ចុះ​​កាល​បរិច្ឆេទ​ថ្ងៃ​ទី​២២ ខែ​តុលា ឆ្នាំ​ ២០២៤ ដែលផ្ញើ​ឱ្យ​ផ្សារមូលបត្រ​កម្ពុជា(CSX) បាន​រាយការណ៍​ថា ក្នុង​រយៈ​ពេល ៩ខែដើម​ឆ្នាំ ២០២៤ សកម្ម​ភាព​នៅ​កំពង់ផែស្វយ័ត​ភ្នំពេញ​បាន​កើន​ឡើង​គួរឱ្យកត់​សម្គាល់ ដោយ​មាន​នាវា​ដឹក​ទំនិញ​ឆ្លងកាត់​ ចំនួន​ ៤ ១១៣ គ្រឿង កើន​ឡើង ២៥,៤៧ ភាគ​រយ​បើ​ធៀប​នឹង​រយៈ​ពេល ៩​ខែ​ដើម​ឆ្នាំ​ ២០២៣ ចំណែក​បរិមាណ​កុងតឺន័រ​ឆ្លងកាត់ មាន​ចំនួន ៣៦៥ ៩៨៧ ធីអ៊ីយូ កើន​ឡើង ១៩,៩៨ ភាគ​រយ។

ក្រៅ​ពី​នោះ ក.ស.ភ ក៏​ទទួល​បាន​នាវាដឹក​អ្នក​ដំណើរ​ឆ្លង​កាត់​ចំនួន ៤៤៥ គ្រឿង កើនឡើង ២៦,០៦​ ភាគរយ និង​អ្នក​ដំណើរ​ឆ្លងកាត់ ២៣ ៦៦៧ នាក់ កើនឡើង ៦៥,៧១ ភាគរយ។​

ដោយឡែក​ក្នុង​ខែកញ្ញា ឆ្នាំ​២០២៤ គឺ​មាន​​នាវាដឹកទំនិញ​ឆ្លងកាត់​ ៤៥៣ គ្រឿង កើន​ឡើង ១៣៤,៧២ ភាគ​រយ​ធៀប​នឹងខែ​កញ្ញា ​ឆ្នាំ​ ២០២៣ និង​កុងតឺន័រឆ្លងកាត់​​ ៥២ ២៨៣ ធីអ៊ីយូ កើន​ ៤៥,១១ ភាគ​រយ។ ចំណែក​​​នាវាដឹកអ្នកដំណើរ​ឆ្លងកាត់​​មាន​ចំនួន ៦៥ គ្រឿង កើនឡើង ២០,៣៧​ ភាគរយ និង​អ្នក​ដំណើរ​​មាន​ចំនួន​ ២ ៤៣៥ នាក់ កើនឡើង ១១,០៩ ភាគរយ។​

ប្រធានសមាគម​ពាណិជ្ជករ​ដឹក​ជញ្ជូន​ទំនិញ និង​ខ្សែច្រវាក់​ផ្គត់ផ្គង់​នៅ​កម្ពុជា លោក ជា ចាន់ដារ៉ា (Chea Chandara, President of Logistics Business Association)​ បាន​ប្រាប់​ភ្នំពេញប៉ុស្តិ៍ក្នុង​ថ្ងៃ​ទី​២៤ ខែ​តុលា ថា ការ​កើនឡើង​​សកម្ម​ភាព​​ដឹក​ជញ្ជូន​ទោះបី​តាម​ផ្លូវទឹក ផ្លូវគោក ឬ​អាកាស គឺ​សុទ្ធតែបញ្ជាក់​ពី​ភាព​​​ល្អ​ប្រសើរនៃ​​​​នយោបាយ​​ និង​​សេដ្ឋកិច្ចក្នុង​ប្រទេស​។

តាម​រយៈ​អ្វីដែល​កំពុង​មាន​​ពេល​នេះ លោក​មាន​ជំនឿថា​បរិមាណ​នាវាដឹក​ទំនិញ កុងតឺន័រ និង​អ្នក​ដំណើរ​ឆ្លង​កាត់​​កំពង់ផែស្វយ័ត​ភ្នំពេញ​នឹង​កើន​ឡើង​បន្ថែម​ទៀត​ ជាពិសេស​ពេលគម្រោង​ព្រែកជីកហ្វូណន​តេជោ​សាងសង់​រួចរាល់​។​​

លោក​បាន​ថ្លែង​ថា៖​«​ព្រែកជីកហ្វូណនតេជោ នឹង​ដើរតួនាទីសំខាន់​​ក្នុង​ការ​ជួយលើក​កម្ពស់​វិស័យដឹកជញ្ជូន​ផ្លូវទឹកកម្ពុជា ជា​ពិសេស​ធ្វើឱ្យ​កម្ពុជា​មាន​ឯករាជ្យភាព​ក្នុង​ការ​ដឹក​ទំនិញរបស់​ខ្លួន​​ទៅ​កំពង់ផែសមុទ្រ​ទឹកជ្រៅ​របស់​ខ្លួន នា​ខេត្ត​ព្រះសីហនុ»។

បច្ចុប្បន្នក្រៅ​ពី​គម្រោង​ព្រែកជីក​ហ្វូណន រាជរដ្ឋាភិបាល​កម្ពុជា​ក៏​កំពុង​ខិតខំអភិវឌ្ឍន៍ហេដ្ឋារចនាសម្ព័ន្ធ​ថ្មីៗ​ជា​ច្រើន​ទៀត​ដើម្បី​ជំរុញ​កំណើន​សេដ្ឋកិច្ច​កម្ពុជា​ឱ្យ​បោះជំហាន​ទៅ​មុខ​កាន់តែលឿនថែម​ទៀត។​ នេះបើតាមលោក ចាន់ដារ៉ា។​

អ្នក​សេដ្ឋកិច្ច​នៃរាជបណ្ឌិត្យ​សភាកម្ពុជា លោក ហុង វណ្ណៈ បាន​និយាយ​ថា នៅ​ពេល​សេដ្ឋកិច្ច​ក្នុង​ប្រទេស​មាន​ដំណើរ​ការ​ល្អ តម្រូវ​ការ​ទិញ​ទំនិញ​សម្រាប់​ប្រើប្រាស់​ក៏​កើនឡើង​ដែរ។ កំណើន​ទាំង​នេះ នឹង​មាន​សញ្ញា​កាន់​តែ​ធំ​នៅ​ពេល​​គម្រោង​ព្រែកជីកហ្វូណន​តេជោ​ដាក់​ឱ្យ​ប្រើ​ប្រាស់​ជាផ្លូវ​ការ​។​

លោក​បន្ថែមថា​៖​«កំណើន​នាវា​ឆ្លង​កាត់​កំពង់ផែ​នេះ​ប្រាកដ​ជា​នឹង​កើន​ឡើង​ច្រើន​ទៀត»។​

អគ្គ​នាយក​ដ្ឋាន​គយ និង​រដ្ឋាករ​កម្ពុជា​ ​(GDCE) ​ឱ្យដឹងថា រយៈ​ពេល ៩ ខែ​ដើម​ឆ្នាំ ​២០២៤ ការ​ធ្វើ​ពាណិជ្ជកម្ម​អន្តរជាតិរបស់កម្ពុជា មាន​ទឹក​ប្រាក់​ស​រុ​ប ៤០,៩៤​ ពាន់​លាន​ដុល្លារ កើន​ឡើង ១៦,៤​ ភាគរយ​បើ​ធៀប​នឹង​រយៈពេល​ដូចគ្នា​ឆ្នាំ​ ២០២៣ ដែលមានចំនួន ៣៥,១៦​ ពាន់​លាន​ដុល្លារ។

ក្នុង​ចំនួន​នេះ គឺ​ការ​នាំ​ចេញ​ទំនិញ​របស់​កម្ពុជា​ មាន​ចំនួន​ ១៩,៨៣​ ពាន់​លាន​ដុល្លារ កើនឡើង ១៧ ​ភាគរយ​ និង​ទំនិញ​នាំចូល​ពី​ក្រៅ​ប្រទេស​មាន​ចំនួន ២១,១ ​ពាន់​លាន​ដុល្លារ កើន​ឡើង ១៥,៩ ​ភាគរយ៕