---
layout: post
code: "ART2410210451TST7OW"
origin_url: "https://www.postkhmer.com/national/2024-10-18-1241-260488"
image: "https://github.com/user-attachments/assets/e7baa6bc-4404-41ac-87ac-600ff09b9210"
title: "អាស៊ាន​ពង្រឹង​អភិបាលកិច្ច និង​សីលធម៌​បញ្ញាសិប្បនិម្មិត​​សម្រាប់​បញ្ញា​សិប្បនិម្មិត​បង្កើត​មាតិកា"
description: "​​អាស៊ាន​ពង្រឹង​អភិបាលកិច្ច និង​សីលធម៌​បញ្ញាសិប្បនិម្មិត​​សម្រាប់​បញ្ញា​សិប្បនិម្មិត​បង្កើត​មាតិកា​"
category: "NATIONAL"
language: "km"
date: 2024-10-29T07:48:32.698Z
---

# អាស៊ាន​ពង្រឹង​អភិបាលកិច្ច និង​សីលធម៌​បញ្ញាសិប្បនិម្មិត​​សម្រាប់​បញ្ញា​សិប្បនិម្មិត​បង្កើត​មាតិកា

![](https://github.com/user-attachments/assets/c662c5ae-ba4b-4624-8b0f-3433e6362d8f)

លោក សំ សិទ្ធិសេរី អគ្គនាយក​នៃ​អគ្គនាយកដ្ឋាន​បច្ចេកវិទ្យា​ទូរគមនាគមន៍ និង​ព័ត៌មាន នៃ​ក្រសួង​ប្រៃសណីយ៍​ និង​ទូរគមនាគមន៍ ផ្ដល់បទសម្ភាស​ជាមួយ​អ្នកសារព័ត៌មាន​ក្រោយបញ្ចប់​សិក្ខាសាលា។ រូបថត វង់ អូន​

**ភ្នំពេញ៖** រដ្ឋ​សមាជិក​អាស៊ាន​កំពុងសហការ​​ឆ្ពោះទៅរក​ការធ្វើ​អភិបាលកិច្ច​​បញ្ញា​សិប្ប​និមិត្ត (AI) នៅ​ទូទាំង​តំបន់ ​ដែលត្រូវបាន​លើកឡើង​​ក្នុង​សិក្ខាសាលា​ពិគ្រោះ​យោបល់​រៀបចំ​ឡើង​​នៅក្នុង​ប្រទេស​កម្ពុជា​នៅថ្ងៃនេះ ​ថ្ងៃទី ១៧ ខែតុលា​។​

សិក្ខាសាលា​ពិគ្រោះ​យោបល់​ស្តីពី «មគ្គទេសក៍​បន្ថែម​រប​ស់អា​ស៊ាន​ស្តីពី​អភិបាលកិច្ច ​និង​សីលធម៌​បញ្ញា​សិប្បនិម្មិត សម្រាប់​បញ្ញា​សិប្បនិម្មិត​បង្កើត​មាតិកា​» បាន​ប្រមូលផ្តុំ​តំណាង​មកពី​ប្រទេស​អាស៊ាន​ទាំង ១០ ដោយ​បញ្ជាក់​ពី​ការប្តេជ្ញាចិត្ត​រួម​ក្នុង​ការបង្កើត​គោលការណ៍​ណែនាំ​សីលធម៌​សម្រាប់​ការប្រើប្រាស់ AI។​

​លោក ខូវ មករា រដ្ឋលេខាធិការ​ក្រសួង​ប្រៃសណីយ៍ និង​ទូរគមនាគមន៍ (MPTC) បានប្រកាសថា ការពិគ្រោះ​យោបល់​នេះ​គឺជា​លទ្ធផល​នៃ​ការសម្រេច​ចិត្តជា​ឯកច្ឆ័ន្ទ​របស់​ក្រុមការងារ​អភិបាលកិច្ច និង​ក្រមសីលធម៌ AI ក្រោម​យន្តការ​មន្ត្រីជាន់ខ្ពស់​ឌីជីថល​អាស៊ាន (ADGSOM)​។​

​ប្រទេស​កម្ពុជា តាមរយៈ MPTC តំណាងឱ្យ​ប្រទេស​នៅក្នុង​គំនិត​ផ្តួចផ្តើម​ក្នុង​តំបន់​នេះ ក្នុង​គោលបំណង​ដោះស្រាយ​បញ្ហា​ប្រឈម​ខាង​សីលធម៌ និង​អភិបាលកិច្ច​​ដែល​បង្កឡើង​ដោយ​បច្ចេកវិទ្យា AI។

លោក មករា​ បាន​កត់សម្គាល់ថា៖ «បញ្ញា​សិប្បនិម្មិត​មិនមែនជា​រឿង​ថ្មី​ទេ។ ប៉ុន្តែ​ពិភពលោក​កំពុងបង្វែរ​ការយកចិត្ត​ទុកដាក់​របស់ខ្លួន​ទៅកាន់ AI ជំនាន់​ថ្មី ជាពិសេស​ជាមួយនឹង​ការកើនឡើង​នៃ​បច្ចេកវិទ្យា ​ដូចជា ChatGPT ដែល​បាន​ឈានដល់​អ្នកប្រើប្រាស់ ១០០​ លាន​នាក់​ក្នុង​រយៈពេល​ត្រឹមតែ​ពីរ​ខែ​នៃ​ការចេញផ្សាយ​របស់​វា​នៅក្នុង​ខែកញ្ញា ឆ្នាំ ២០២២»​។​

លោក​បាន​គូសបញ្ជាក់​ពី​ការទទួលយក​យ៉ាង​ឆាប់រហ័ស​នៃ​គំរូ​ភាសា​ធំ (LLMs) និង AI បង្កើត​ពហុ​ម៉ូឌុល ដែល​ប្រើ «prompts» ជាមធ្យមប្រើប្រាស់ (​សរសេរ​ការណែនាំ​ចេញ អត្ថបទ រូបភាព សំឡេង វីដេអូ និង​កូដ​)​។​

លោក​បានលើកឡើង​ពី​ការសិក្សា​មួយ​របស់ McKinsey ដែល​ព្យាករណ៍​ថា ការសិក្សា​របស់ McKinsey ថា Generative AI អាច​ចាក់​បញ្ចូល ២,៦-៤,៤ ទ្រី​លាន​ដុល្លារ​ក្នុងសេដ្ឋកិច្ចពិភពលោក ក្នុង​មួយឆ្នាំៗ ត្រឹម​ឆ្នាំ​២០៤០​ ខណៈការសិក្សា​របស់ Kearney បាន​បង្ហាញថា AI អាចឱ្យ GDP បណ្តា​ប្រទេស​អាស៊ាន​កើន ក្នុង​ចន្លោះ​ពី​១០ ទៅ ១៨ភាគរយ​ត្រឹម​ឆ្នាំ​២០៣០​។

![](https://pppkhmer.sgp1.cdn.digitaloceanspaces.com/image/main/202410/18_10_2024_img_3968.jpg)

ប្រទេស​កម្ពុជា តាមរយៈ MPTC តំណាងឱ្យ​ប្រទេស​នៅក្នុង​គំនិត​ផ្តួចផ្តើម​ក្នុង​តំបន់​នេះ ក្នុង​គោលបំណង​ដោះស្រាយ​បញ្ហា​ប្រឈម​ខាង​សីលធម៌ និង​អភិបាលកិច្ច​​ដែល​បង្កឡើង​ដោយ​បច្ចេកវិទ្យា AI។​ រូបថត វង់ អូន​

ក្រុមហ៊ុន​ធំៗ និងពិភពលោក ចាប់ផ្តើម​វិនិយោគ ​និង «ប្រណាំង» គ្នា ដើម្បី​ការពារ ​និង​បង្កើន​សមត្ថភាព​ប្រកួតប្រជែង​ផ្នែក​សេដ្ឋកិច្ច និងនយោបាយ​។

ការផ្តោត​សំខាន់​នៃ​សិក្ខាសាលា​នេះ​គឺ មគ្គុទ្ទេសក៍​បន្ថែម​របស់​អាស៊ាន​ដែល​បាន​ពង្រីក​អំពី​អភិបាលកិច្ច និង​ក្រមសីលធម៌ AI ​ជា​ឯកសារ​សំខាន់​ដែល​ព្រាង​ដោយ​ក្រុមការងារ​អភិបាលកិច្ច AI​។​

មគ្គុទ្ទេសក៍​នេះ​ស្វែងរក​ការសម្រួល​ដល់​ការ​រចនា ការអភិវឌ្ឍន៍ និង​ការដាក់ឱ្យ​ប្រើប្រាស់​ប្រព័ន្ធ AI ខណៈពេលដែល​ធានាថា វា​​ប្រកាន់ខ្ជាប់​នូវ​ស្តង់ដា​​សីលធម៌​នៅ​ទូទាំង​អាស៊ាន​។​

លោក សំ សិទ្ធិសេរី អគ្គនាយក​នៃ​អគ្គនាយកដ្ឋាន​បច្ចេកវិទ្យា​ទូរគមនាគមន៍ និង​ព័ត៌មាន នៃ​ក្រសួង​ប្រៃសណីយ៍​ និង​ទូរគមនាគមន៍ បាន​ឱ្យ​ដឹងថា មគ្គុទ្ទេសក៍​នេះ​ឆ្លុះបញ្ចាំង​ពី​ការខិតខំ​ប្រឹងប្រែង​រួមគ្នា​របស់​ប្រទេស​អាស៊ាន​ក្នុងការ​គ្រប់គ្រង​ហានិភ័យ និង​អត្ថប្រយោជន៍​ដែល​អាច​កើតមាន​របស់ AI។​

លោក​បានថ្លែងងថា៖ «​អាស៊ាន​ទាំង​១០​ប្រទេស​បាន​ឯកភាព​បង្កើត​ក្រុមការងារ​អភិបាលកិច្ច​បញ្ញា​សិប្បនិម្មិត​មួយ​​ ហើយ​ក្រុមការងារ​នេះ បានរៀបចំ​សេចក្តីព្រាង​មគ្គទេសក៍​នេះ ដើម្បី​តម្រែតម្រង់​ការ​រចនា ការអភិវឌ្ឍ និង​ការដាក់​ឱ្យប្រើ​បញ្ញា​សិប្បនិម្មិត​បង្កើត​មាតិកា​នៅ​អាស៊ាន​ឱ្យមាន​សីលធម៌​ និង​ការទទួលខុសត្រូវ​។ យើង​បាន​ឯកភាពគ្នា​ដាក់​ពិគ្រោះ​យោបល់​តាម​ប្រទេស​រៀងៗ​ខ្លួន ដូច្នេះ ៩​ប្រទេស​ផ្សេងៗ​ទៀត ក៏ ពិគ្រោះ​យោបល់​ជាមួយ​ភាគី​ពាក់ព័ន្ធ​របស់គេ​ដែរ​»។​

​បញ្ញា​សិប្បនិម្មិត​មាន​ប្រយោជន៍​ច្រើន​ចំពោះ​សេដ្ឋកិច្ច​ ​​សង្គម និង​មាន​សក្តានុពល​កែប្រែ​សមត្ថ​ភាព​ប្រកួតប្រជែង​របស់​មនុស្សម្នា​ក់ៗ ក្រុមហ៊ុន​មួយៗ និង​ប្រទេស​ទៀតផង​។

លោក សិទ្ធិសេរី បាន​ថ្លែងថា​៖ «នៅក្នុង​ក្របខណ្ឌ​កម្ពុជា​របស់​យើង យើង​ទទួល​បាន​ផល​ប្រយោជន៍​ពីការ​ប្រើ​ប្រាស់ AI បើយើង​អាច​ចេះ​ប្រើ​វា​។ ប៉ុន្ដែ​បើសិនជា​យើង​មិនសូវ​ចេះ​ប្រើ​វាទេ វា​ជះ​ផល​អវិជ្ជមាន​មក​លើ​យើង​ដែរ»។

លោកបាន​លើកឡើងថា AI មាន​ ៣ កម្រិត គឺ​ Narrow AI, General AI, and Super AI។

![](https://github.com/user-attachments/assets/843ea0ad-c9b1-4901-861f-5d27f2a1573c)

កម្ពុជារៀបចំ​សិក្ខាសាលា​ពិគ្រោះ​យោបល់​ស្តីពី «មគ្គទេសក៍​បន្ថែម​រប​ស់អា​ស៊ាន​ស្តីពី​អភិបាលកិច្ច ​និង​សីលធម៌​បញ្ញា​សិប្បនិម្មិត សម្រាប់​បញ្ញា​សិប្បនិម្មិត​បង្កើត​មាតិកា​» បាន​ប្រមូលផ្តុំ​តំណាង​មកពី​ប្រទេស​អាស៊ាន​ទាំង ១០។ រូបថត សហការី​

លោក​បាន​ពន្យល់ថា៖ «AI កម្រិតទាប ឬ Narrow AI មានន័យថា វា​ឆ្លាត​លើ​របស់​មួយ​ប៉ុណ្ណោះ ដែល​យើង​បង្រៀន​វា​។ AI កម្រិត​ឆ្លាត​ដូចមនុស្ស ឬ General AI មាន​សមត្ថភាព​ដូចមនុស្ស ដែល​អាច​សិក្សា​ពី​បរិស្ថាន​ជុំវិញ និង​បង្កើត​ជា​ចំណេះដឹងខ្លួនឯង​។ វាអាច​បង្ក​ជាហានិភ័យ​ច្រើន​។ មួយ​ទៀត​គឺ Super AI ដែល​សមត្ថភាព​វាឆ្លាត​លើស​មនុស្ស​។ ការអភិវឌ្ឍ​ AI បច្ចុប្បន្ន​ មានកម្រិតទាប តែ​ជិតដល់​កម្រិត​ដូចមនុស្សហើយ ដែលអា​ចដល់​ឆ្នាំ​២០៣០ ឬ ២០៥០​»។

ចំពោះ​បញ្ហា​ហានិភ័យ លោក សិទ្ធិសេរី បាន​បង្ហាញ​ពី​ការប្រុងប្រយ័ត្ន​ថា​ ត្រូវ​ចាំ​ថា​ AI អាច​ខុស ដូច្នេះ​ត្រូវ​ផ្ទៀងផ្ទាត់ ប្រុង​ប្រយ័ត្ន​ចំពោះ​ការ​លេច​ធ្លាយ​ទិន្នន័យ​សម្ងាត់ ​ឬ​ទិន្នន័យ​បុគ្គល​ទៅ​តាមរយៈ​ឧបករណ៍ ​AI​ដែល​មិន​ផ្តោតលើ​ការរក្សា​ទិន្នន័យ​បុគ្គល ក៏ដូចជា​ការការពារ​សន្តិសុខ​សាយ​ប័​រជាដើម​​។

លោក មករា បាន​បន្ដថា «អភិបាលកិច្ច» និង «សីលធម៌» បញ្ញា​សិប្បនិម្មិត​មាន​ន័យ​២ ​ដោយ «អភិបាលកិច្ច​» គឺ​ពាក្យ​ប្រើ​ជំនួស​ពាក្យ​ថា «​ការគ្រប់គ្រង» «​ការធ្វើ​និយ័តកម្ម​» ដោយសារប្រទេសមួយ​ចំនួន​យល់ថា មិនទាន់​ចាំបាច់​មានច្បាប់​គ្រប់គ្រង​ផ្ទាល់​លើ​បញ្ញា​សិប្បនិម្មិត​ទេ។

លោក​ពន្យល់ថា​៖ «​ជាក់ស្តែង បើ​មើល​ឱ្យ​ល្អិត ទាំង​មគ្គទេសក៍​មុន​ និង​មគ្គទេសក៍​ក្រោយនេះ ផ្តោតលើ​ការ​តម្រែតម្រង់​សកម្មភាព​របស់​វិស័យ​ឯកជន ដែលជា​អ្នក​រចនា អភិវឌ្ឍ និង​ដាក់​ឱ្យប្រើ​បញ្ញា​សិប្បនិម្មិត ហើយ​វិធានការ​គោលនយោបាយ ក៏មាន​លក្ខណៈ​គាំទ្រ​ដែរ»​។

«​អភិបាលកិច្ច» ក្នុងន័យ​ទូលំទូលាយ​ជាង​នេះ គឺ​ការគ្រប់គ្រង​អេកូ​ស៊ី​ស្ទែ​ម​ទាំងមូល ពី​កម្រិត​ហេដ្ឋារចនាសម្ព័ន្ធ​ឌីជីថល ដល់​សមត្ថភាព​គណនា រហូតដល់​ទិន្នន័យ ម៉ូ​ដែល និង​ការប្រើប្រាស់ ព្រមទាំង​ទំនាក់ទំនង​រវាង​ភាគី​ផ្សេងៗ​ក្នុង​ទីផ្សារ (​ឬ​ច្រ​វ៉ា​ក់ត​ម្លៃ) បញ្ញា​សិប្ប​និម្មិត​។ 

លោក​បាន​ឱ្យដឹងថា៖ «ក្នុងន័យ​ទាំងពីរ​នេះ ក្រសួង​ប្រៃសណីយ៍ ​និង​ទូរគមនាគមន៍​មាន​លិខិតបទដ្ឋាន​គតិយុត្ត​ដែល​ចង្អុលបង្ហាញ​ច្បាស់លាស់​អំពី​សមត្ថកិច្ច​ក្នុង​ការធ្វើ​អភិបាលកិច្ច ព្រមទាំង​មានការ​ចង្អុល​បង្ហាញ​ក្នុង​ក្របខណ្ឌ​គោលនយោបាយ​សេដ្ឋកិច្ច ​និង​សង្គម​ឌីជីថល និង​គោលនយោបាយរដ្ឋា​ភិ​បាល​ឌីជីថល ​និង​ក្នុង​ក្របខណ្ឌ​អាស៊ាន​ដូចជា​សិក្ខាសាលា​ពិគ្រោះ​យោបល់​នៅថ្ងៃនេះ​»។ 

ការគ្រប់គ្រង ចាំបាច់​ត្រូវមាន​ភាពរហ័សរហួន​និង​បត់បែន​តាម​សភាពការណ៍​វិ​វត្ត ហើយ​តម្កល់ ប្រយោជន៍​ប្រជាពលរដ្ឋ​និង​វិស័យ​ឯកជន​នៅ​កម្ពុជា​ជាធំ​។ 

លើកទឹកចិត្ត​ឱ្យ​ភាគី​ពាក់ព័ន្ធ​ទាំងអស់​សហការ​ជាមួយ​ក្រសួង​ប្រៃសណីយ៍​និង​ទូរគមនាគមន៍​ក្នុង ការបំពេញ​ការងារ​នេះ​ដោយ​ជោគជ័យ ហើយ​ក្រសួង​ក៏​នឹង​សហការ​ជាមួយ​ក្រសួង ស្ថាប័ន​ពាក់ព័ន្ធ ដើម្បី​ពិនិត្យមើល​ពី​លទ្ធភាព​សហការ​តាម​វិស័យ​នីមួយៗ​៕