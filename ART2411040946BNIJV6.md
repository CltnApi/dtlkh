---
layout: post
code: "ART2411040946BNIJV6"
origin_url: "https://www.postkhmer.com/national/2024-11-4-1641-260600"
image: "https://github.com/user-attachments/assets/9ce7a515-65eb-400e-8941-6ceef12d924f"
title: "លោក ហ៊ុន សែន៖ លី សាម៉េត មិន​អាច​រួច​ខ្លួន​ដោយ​ការ​សុំទោស​នោះ​ទេ"
description: "​​លោក ហ៊ុន សែន៖ លី សាម៉េត មិន​អាច​រួច​ខ្លួន​ដោយ​ការ​សុំទោស​នោះ​ទេ​"
category: "NATIONAL"
language: "km"
date: 2024-11-04T09:51:00.649Z
---

# លោក ហ៊ុន សែន៖ លី សាម៉េត មិន​អាច​រួច​ខ្លួន​ដោយ​ការ​សុំទោស​នោះ​ទេ

![](https://github.com/user-attachments/assets/624e8af0-d6dd-4a32-9b34-b43abb1251d3)

លោក លី សាម៉េត ចេញ​មុខ​សារភាព​កំហុស​រឿង​ឆបោក និង​សុំ​ព្យាបាល​ជំងឺ​មុនពេល​ប្រគល់​ខ្លួន​ឲ្យ​តុលាការ​ចាត់​ការ​តាម​នីតិវិធី។ SHS

ប្រធាន​ព្រឹទ្ធសភា លោក ហ៊ុន សែន បញ្ជាក់​ច្បាស់​ថា លោក លី សាម៉េត ហៅ​គ្រូមា ដែល​ពី​មុន​ធ្លាប់​ជា​ទីប្រឹក្សា​របស់​លោក ហើយ​បាន​យក​ឈ្មោះ​លោក​ឆបោក​អ្នក​ដទៃ​មាន​ទឹកប្រាក់​​រាប់​លាន​ដុល្លារ មិន​អាច​រួច​ខ្លួន​ដោយ​ការ​ចេញ​មុខ​សុំ​ទោស​នោះ​ទេ។

ការ​បញ្ជាប់​បែប​នេះ​ ធ្វើ​ឡើង​ក្រោយ​ពេល​លោក លី សាម៉េត ដែល​បាន​បាត់​មុខ​មួយ​រយៈ​ក្រោយ​ បាន​ចេញ​មុខ​បកស្រាយ​​និង​ទទួល​កំហុស​នៅ​ក្នុង​វីដេអូ​ឃ្លិប​មួយ​ ដែល​លោក​បញ្ចេញ​នៅ​ថ្ងៃ​នេះ។ 

តាម​រយៈ​វីដេអូ​ឃ្លិប​នេះ​លោក​ សារភាព​ថា​ លោក​ពិត​ជា​បាន​យក​ឈ្មោះ​លោក ហ៊ុន សែន ដើម្បី​ឆបោក​អ្នក​ដទៃ​ពិត​មែន និង​បាន​សុំ​សម្រាក​ព្យាបាល​មួយ​រយៈ​មុន​ពេល​ប្រគល់​ខ្លួន​ឲ្យ​សមត្ថកិច្ច។

ប៉ុន្តែ លោក ហ៊ុន សែន បញ្ជាក់​ដូច្នេះ​ថា៖ «ខ្ញុំ​សូម​បញ្ជាក់​ជូន​ថា មិន​មែន​ដោយសារ​តែ​វីដេអូ​សារភាព​កំហុស ​និង​សូម​ទោស​មួយ​នេះ លី សាម៉េត ត្រូវ​បាន​រួច​ខ្លួន​នោះ​ឡើយ»។

លោក​ស្នើ​ឲ្យ​សមត្ថកិច្ច​នគរបាល ឬ​កង​រាជ​អាវុធហត្ថ ទៅ​នាំ​ខ្លួន លី សាម៉េត ​ទៅ​តុលាការ​ដើម្បី​កាត់​ទោស​តាម​ច្បាប់ ហើយ​ថា លី សាម៉េត មិន​ទទួល​បាន​ការ​ស្នើ​សុំ​ព្យាបាល​ជំងឺ​នៅ​ខាង​ក្រៅ​មុន​ពេល​មាន​វិធានការ​ច្បាប់​នោះ​ទេ។

លោក​ថា៖ «ខ្ញុំ​សង្ឃឹម​ថា សមត្ថកិច្ច​មិន​បន្ត​ឱ្យ​ លី សាម៉េត បាន​ស្ថិត​នៅ​ក្រៅ​សំណាញ់​ច្បាប់​ទៀត​ទេ»។

កាល​ពី​ខែ​តុលា លោក ហ៊ុន សែន បាន​ទម្លាយ​ថា លោក លី សាម៉េត ធ្លាប់​បាន​ប្រើ​ឈ្មោះ​របស់​លោក​ដើម្បី​ឆបោក​អ្នក​ដទៃ​ដើម្បី​បាន​តំណែង និង​ជា​ថ្នូរ​នឹង​រឿង​ផ្សេងៗ ដែល​មាន​ទឹកប្រាក់ ២៣​ម៉ឺន​ដុល្លារ, ៣០​ម៉ឺន​ដុល្លារ និង ១០​លាន​ដុល្លារ និង​អាច​មាន​ករណី​ជាច្រើន​ទៀត។

ករណី​មួយ​ក្នុង​ចំណោម​នោះ​គឺ​ការ​​ឆបោក​លោក កន សុខកាយ ​អភិបាល​ស្រុក​ល្វាឯម ក្នុង​ខេត្ត​កណ្ដាល ក្នុង​ទឹកប្រាក់ ៣០​ម៉ឺន​ដុល្លារ​ដើម្បី​​ឲ្យ​លោក កន សុខកាយ បាន​​តំណែង​ជា​អភិបាល​ក្រុង​អរិយក្សត្រ។ លោក កន សុខកាយ ក៏​ត្រូវ​លោក​នាយករដ្ឋមន្ត្រី ហ៊ុន ម៉ាណែត បញ្ចប់​មុខ​តំណែង​នេះ។​

លោក ដួង តារា ជំនួយ​ការ​លោក ហ៊ុន សែន និង​ធ្លាប់​ជា​អ្នក​កាន់​ទំព័រ​ហ្វេសប៊ុក​របស់​លោក ក៏​ត្រូវ​បាន​ចាប់​ខ្លួន​ដោយ​ជាប់​ពាក់​ព័ន្ធ​នឹង​ការ​ឆបោក​របស់​លោក លី សាម៉េត ផង​ដែរ៕