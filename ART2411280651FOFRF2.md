---
layout: post
code: "ART2411280651FOFRF2"
origin_url: "https://www.postkhmer.com/national/2024-11-28-1350-260758"
image: "https://github.com/user-attachments/assets/5812a957-5eb2-43b7-abac-918d181ab2db"
title: "លោក សុខ ឥសាន៖ ច្បាប់​ដាក់​«ក្រុមប្រឆាំង​ជ្រុល​និយម» ក្នុង​បញ្ជី​ភេរវករ​អាច​នឹង​លេចឡើង​ឆាប់"
description: "​​លោក សុខ ឥសាន៖ ច្បាប់​ដាក់​«ក្រុមប្រឆាំង​ជ្រុល​និយម» ក្នុង​បញ្ជី​ភេរវករ​អាច​នឹង​លេចឡើង​ឆាប់​"
category: "NATIONAL"
language: "km"
date: 2024-11-28T07:11:10.337Z
---

# លោក សុខ ឥសាន៖ ច្បាប់​ដាក់​«ក្រុមប្រឆាំង​ជ្រុល​និយម» ក្នុង​បញ្ជី​ភេរវករ​អាច​នឹង​លេចឡើង​ឆាប់

![](https://github.com/user-attachments/assets/f1413f6b-41f2-400f-93f5-15f185623e78)

លោក សុខ ឥសាន (ស្ដាំ ជួរ​មុខ) អ្នក​នាំពាក្យ​គណបក្ស​ប្រជាជន​កម្ពុជា ក្នុង​កម្មវិធី វេទិកា​ភ្នំពេញ​លើក​ទី៣ រៀបចំ​ដោយ​រាជបណ្ឌិត្យសភា​កម្ពុជា កាល​ពី​ថ្ងៃទី២៧ ខែវិច្ឆិកា។ FN

មន្ត្រី​ជាន់​ខ្ពស់​គណបក្ស​ប្រជាជន​កម្ពុជា ថ្លែង​ថា​ច្បាប់​ដាក់​ក្រុម​ប្រឆាំង​ក្នុង​បញ្ជី​«ភេរវករ» អាច​នឹង​ត្រូវ​បាន​ធ្វើ​ឡើង​នា​ពេល​ឆាប់ៗ​នេះ ពីព្រោះ​ថា អ្វី​ដែល​ប្រធាន​គណបក្ស​កាន់​អំណាច​និយាយ​ តែង​តែ​កើត​ឡើង។

ការ​ថ្លែង​បែប​នេះ​ធ្វើ​ឡើង​ដោយ​ លោក សុខ ឥសាន អ្នកនាំពាក្យ​គណបក្ស​ប្រជាជន​កម្ពុជា និង​ជា​សមាជិក​ព្រឹទ្ធសភា ក្នុង​វេទិកា​ភ្នំពេញ​លើក​ទី៣ ពាក់​ព័ន្ធ​នឹង​ «បដិវត្តន៍​ព័ណ៌» រៀបចំ​ឡើង​ដោយ​រាជបណ្ឌិត្យ​សភា​កម្ពុជា កាល​ពី​ថ្ងៃ​ទី២៧ ខែ​វិច្ឆិកា។

លោក ហ៊ុន សែន ប្រធាន​គណបក្ស​ប្រជាជន​កម្ពុជា និង​ជា​ប្រធាន​ព្រឹទ្ធ​សភា បាន​ថ្លែង​កាល​ពី​សប្ដាហ៍​មុន​ថា តើ​វា​គួរ​ដល់​ពេល​វេលា​សម​សម្រប​សម្រាប់​បង្កើត​ច្បាប់​ដាក់​ក្រុម​ប្រឆាំង ឬ ក្រុម​ជ្រុល​និយម​ក្នុង​បញ្ជី​ភេរវជន ឬ ភេរវករ ហើយ​ឬ​នៅ នៅ​ពេល​ដែល​ក្រុម​អ្នក​ប្រឆាំង​ដែល​មាន​មូលដ្ឋាន​នៅ​ក្រៅ​ប្រទេស បន្ត​លើក​ឡើង​ពី​បញ្ហា​នានា ដែល​ចុង​ក្រោយ​នេះ​គឺ​អធិបតេយ្យភាព​លើ​កោះគុត ដែល​ភាគី​កម្ពុជា និង ថៃ កំពុង​ចរចា។

លោក​ សុខ ឥសាន ថ្លែង​ថា លោក ហ៊ុន សែន បាន​យល់​ពី​សភាពការណ៍​បដិវត្តន៍​ព័ណ៌​នៅ​កម្ពុជា​ច្បាស់ ជា​ពិសេស​សកម្មភាព​ចុង​ក្រោយ​ពាក់​ព័ន្ធ​នឹង​ផែនការ​ធ្វើ​បាតុកម្ម​ ថ្ងៃ​ទី១៨ ខែ​សីហា កន្លង​ទៅ​ដើម្បី​ប្រឆាំង​នឹង​ការចូលរួម​របស់​កម្ពុជា​ក្នុង​កិច្ច​សហប្រតិបត្តិការ​តំបន់​ត្រីកោណ​អភិវឌ្ឍន៍ CLV-DTA។

យ៉ាង​ណា​ក៏​ដោយ កម្ពុជា​បាន​ដក​ខ្លួន​ចេញ​ពី​កិច្ច​សហប្រតិបត្តិការ​នេះ​ហើយ ដែល​យន្តការ​ផ្លូវការ​ត្រូវ​បាន​ចូល​ជា​ធរមាន​នៅ​ពេល​ព្រះ​មហាក្សត្រ​ឡាយ​ព្រះហស្តលេខា​លើ​ការ​ដក​ខ្លួន​នេះ កាល​ពី​សប្ដាហ៍​មុន។ រដ្ឋាភិបាល​ចាត់​ទុក​ការ​ដក​ខ្លួន​នេះ ទៅ​នឹង​ការ​ដក​អាវុធ​ចេញ​ពី​ដៃ​នៃ​ក្រុម​ប្រឆាំង។

លោក សុខ ឥសាន ថ្លែង​ដូច្នេះ​ថា៖ «ប៉ុន្មាន​ថ្ងៃ​មុន​នេះ​ក្នុង​ពេល​អញ្ជើញ​ទៅ​ទទួល​សញ្ញាប័ត្រ​នៅ​កូរ៉េ​ខាង​ត្បូង គាត់​បាន​លើក​ពី​និន្នាការ​បង្កើត​ច្បាប់​ដាក់​ក្រុម​ពួក​ឧទ្ទាម​ក្រៅ​ច្បាប់​ដែល​ដឹកនាំ​ដោយ​ទណ្ឌិត សម រង្ស៊ី ជា​ក្រុម​ភេរវករ។ ឥឡូវ​ប៉ុន្មាន​ថ្ងៃ​មុន​នេះ ដែល​មាន​កិច្ច​ប្រជុំ ICAPP គាត់​លើក​បញ្ហា​ហ្នឹង​ទៀត។ ខ្ញុំ​យល់​ថា ច្បាប់​នេះ​អាច​នឹង​លេច​ចេញ​ មិន​យូរ​ប៉ុន្មាន​ទេ។ ឲ្យ​តែ​ប្រធាន​គណបក្ស​ប្រជាជន​លើក​ឡើង​ហើយ គឺ​ថា អាច​នឹង​មាន​ប្រសិទ្ធភាព​ហើយ»។

ពាក់ព័ន្ធ​នឹង​ការ​បង្កើត​ច្បាប់​នេះ លោក អំ សំអាត នាយក​កិច្ចការ​ទូទៅ​នៃ​អង្គការ​សិទ្ធិ​មនុស្ស​លីកាដូ យល់​ថា កម្ពុជា​មាន​ច្បាប់​មួយ​ចំនួន​ ជា​ច្បាប់​ប្រឆាំង​ភេវរជន និង​ភេវរកម្ម​រួច​មក​ហើយ​ ដូច្នេះ​ត្រូវ​អនុវត្ត​ច្បាប់​ទាំង​នេះ​ឱ្យ​មាន​ប្រសិទ្ធភាព។

លោក​បន្ត​ថា៖ «ចំពោះ​ការ​បង្កើត​ច្បាប់​ថ្មី​ណា​មួយ​គឺ​ត្រូវ​ធ្វើ​ការ​សិក្សា​ឱ្យ​បាន​ច្បាស់​លាស់​ជាមុន​និង​ពិនិត្យ​មើល​ធាតុ​ចូល​ឱ្យ​បាន​គ្រប់​ជ្រុង​ជ្រោយ ដើម្បី​កាត់​បន្ថយ​ចន្លោះ​ប្រហោង និង​ការ​រិះគន់​ ជាពិសេស​ច្បាប់​ទាំង​ឡាយ​អនុលោម​តាម​រដ្ឋធម្មនុញ្ញ ​រួម​ទាំង​ពិនិត្យ​មើល​លើ​បទដ្ឋាន​អន្តរជាតិ​ដែល​កម្ពុជា​យើង​ទទួល​ស្គាល់»៕