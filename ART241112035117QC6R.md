---
layout: post
code: "ART241112035117QC6R"
origin_url: "https://www.postkhmer.com/national/2024-11-12-1049-260655"
image: "https://github.com/user-attachments/assets/00de4893-696c-49c6-95bb-9656cb7707e8"
title: "សំណុំរឿង២ ក្នុងចំណោម៣ ពាក់ព័ន្ធនឹងអតីតឧកញ៉ាស្រី ស៊ីណា នឹងត្រូវបើកសវនាការនាពេលឆាប់ៗនេះ"
description: "​​សំណុំរឿង២ ក្នុងចំណោម៣ ពាក់ព័ន្ធនឹងអតីតឧកញ៉ាស្រី ស៊ីណា នឹងត្រូវបើកសវនាការនាពេលឆាប់ៗនេះ​"
category: "NATIONAL"
language: "km"
date: 2024-11-12T03:54:53.920Z
---

# សំណុំរឿង២ ក្នុងចំណោម៣ ពាក់ព័ន្ធនឹងអតីតឧកញ៉ាស្រី ស៊ីណា នឹងត្រូវបើកសវនាការនាពេលឆាប់ៗនេះ

![](https://github.com/user-attachments/assets/c00beaa6-86fc-4616-8410-92d2073ce4c5)

អតីតឧកញ៉ា ស្រី ស៊ីណាអាយុ ៥០ឆ្នាំ ត្រូវបានសមត្ថកិច្ចចាប់ខ្លួន បន្ទាប់ពីបានបាញ់ប្រហារបណ្តាលឱ្យស្លាប់មនុស្ស ២នាក់ជាគូដណ្តឹងគ្នា កាលពីខែមិថុនាកន្លងមក នៅក្នុងបុរីប៉េងហួតបឹងស្នោរ ស្ថិតក្នុង ខណ្ឌច្បារអំពៅ រាជធានីភ្នំពេញ ។ រូបថត ស្នងការរាជធានីភ្នំពេញ

ភ្នំពេញៈ សាលាដំបូងរាជធានីភ្នំពេញគ្រោងនឹងបើកសវនាការជំនុំជម្រះនាពេលឆាប់ៗខាងមុខនេះ ទៅលើ​សំណុំរឿង​ព្រហ្មទណ្ឌចំនួន ២ ក្នុងចំណោមសំណុំរឿង​ ៣ ដែលពាក់ព័ន្ធនឹងទៅនឹងជនត្រូវចោទឈ្មោះ ស្រី ស៊ីណា។

សេចក្តីប្រកាសព័ត៌មានរបស់សាលាដំបូងរាជធានីភ្នំពេញចុះថ្ងៃទី ១១ ខែវិច្ឆិកាបានឱ្យដឹងថា សាលា​ដំ​បូងរាជ​ធានីភ្នំពេញ កាលពី ខែ​មិថុ​នា ឆ្នាំ ២០២៤ បានទទួលចាត់ការលើសំណុំរឿងព្រហ្មទណ្ឌពាក់ព័ន្ធនឹង ជន​ត្រូវ​ចោទឈ្មោះ ស្រី ស៊ីណា ចំនួន ៣ សំណុំរឿង។ 

ក្នុងនោះរួមមាន (១) សំណុំរឿងព្រហ្មទណ្ឌលេខ ៣៩៩១​ ចុះ​ថ្ងៃ​ទី ១៩ ​ខែមិថុនា ឆ្នាំ ២០២៤ ពីបទ ឃាតកម្ម និងប្រើប្រាស់ អាវុធដោយគ្មានការអនុញ្ញាត (២) សំណុំរឿង​ព្រហ្មទណ្ឌ​លេខ ៤០៥៩ ចុះថ្ងៃទី ២២ ខែមិថុនា ឆ្នាំ ២០២៤ ពីបទ ប៉ុនប៉ងឃាតកម្ម និង ប្រើប្រាស់​អាវុធ​ដោយ​គ្មាន​ការ​អនុញ្ញាត។

ចុងក្រោយ (៣) សំណុំរឿង ព្រហ្មទណ្ឌលេខ ៤១៩៥ ចុះថ្ងៃទី ២៧ ខែមិថុនា ឆ្នាំ ២០២៤ ពី​បទ រំលោភ​លើ​លំ​នៅឋាន ប្រព្រឹត្តនៅចំណុចបុរីប៉េងហួតបឹងស្ងោរ ផ្ទះលេខ ២៦ ផ្លូវលេខ P-10F ភូមិបឹងឈូក សង្កាត់និរោធ ខណ្ឌច្បារ​អំពៅ រាជធានីភ្នំពេញ កាលពីថ្ងៃទី ១៧ ខែមិថុនា ឆ្នាំ ២០២៤។ 

បទល្មើសព្រហ្មទណ្ឌ នេះមានចែង និងផ្តន្ទា​ទោសតាម មាត្រា ២៧ មាត្រា ១៩៩ មាត្រា ២៩៩ ក្រមព្រហ្មទណ្ឌ នៃព្រះ​រាជាណា​ចក្រ​កម្ពុជា និង​មាត្រា ២០ នៃច្បាប់ស្តីពី ការគ្រប់គ្រងអាវុធ គ្រឿងផ្ទុះ និងគ្រាប់រំសេវ។ 

សាលាដំបូងបញ្ជាក់ថា៖«ចំពោះសំណុំរឿងទី ១ និងទី ២ ក្រោយពីបានស្រាវជ្រាវ និងបំពេញ កិច្ចស៊ើបសួរ​ដោយ​ម៉ត់ចត់តាមនីតិវិធីច្បាប់ចប់សព្វគ្រប់ ចៅក្រមស៊ើបសួរបានចេញដីកាដំណោះស្រាយសម្រេច បញ្ជូន​សំណុំរឿងព្រហ្មទណ្ឌទាំង ២ ខាងលើនេះ ទៅតុលាការជំនុំជម្រះ តាមដីកាសម្រេចបញ្ជូនសំណុំរឿង ទៅ​ជំ​នុំជម្រះលេខ ៦៧៨៧...និងលេខ ៦៧៨៨...ចុះថ្ងៃទី ០៨ ខែវិច្ឆិកា ឆ្នាំ ២០២៤ ហើយតុលាការ នឹង​កំណត់​កាល​បរិច្ឆេទសវនាការនៅពេលខ្លីខាងមុខនេះ»។

រីឯសំណុំរឿងទី៣ ចៅក្រមស៊ើបសួរ បាន និងកំពុង ត្រៀមបិទការស៊ើបសួរ ដើម្បី​បញ្ជូនសំណុំ​រឿងទៅ​ជំនុំ​ជម្រះ តាមនីតិវិធីច្បាប់។

សេចក្តីប្រកាស ក៏បានឱ្យដឹងផងដែរថា សាលាដំបូងរាជធានីភ្នំពេញ ក៏បាន ទទួលចាត់​ការសំណុំ​រឿង​រដ្ឋ​ប្ប​វេណី ដែលភាគីដើមបណ្តឹងរដ្ឋប្បវេណីជាសាច់ញាតិរបស់ជនរងគ្រោះ បានដាក់ពាក្យ​សុំដី​កាស​ម្រេច​រក្សា​ការពាររឹបអូសទ្រព្យសម្បត្តិចលនវត្ថុ និងអចលនវត្ថុរបស់ជនត្រូវចោទឈ្មោះ ស្រី ស៊ីណា។​ 

តុលាការ​បាន​ចេញ​ដី​កាសម្រេចរឹបអូសជាបណ្តោះអាសន្ននូវទ្រព្យសម្បត្តិនោះតាមការស្នើសុំរបស់ភាគី ដើម​បណ្តឹង​រដ្ឋប្ប​វេណី។

ទោះយ៉ាងណា ក្រោយមកមានបណ្ដឹងតវ៉ារបស់តតិយជន (​ជនទីបី ដែល​មិន​មែន ​ជាភាគី​ក្នុង​រឿង​ក្តី​)​លើ​ការ​សម្រេចរបស់តុលាការពាក់ព័ន្ធនឹងដីចំនួន ១​ កន្លែង។ តុលាការកំពុង​ចាត់ការតាមនីតិវិធីច្បាប់ ទៅលើ​សំណុំ​រឿង​រដ្ឋប្បវេណីទាំង ២ នេះ។

ចំពោះសំណុំរឿង បទឃាតកម្ម​ ជនល្មើស​អាចជាប់​ទោស​ដាក់​ពន្ធ​នាគារ​ពី ១០ ឆ្នាំទៅ ១៥ ឆ្នាំ ខណៈ​ដែល បទប៉ុន​ប៉ងឃាត​កម្ម អាចជាប់​ទោសដាក់​ពន្ធនា​គារពី ១០ ឆ្នាំទៅ ១៥ ឆ្នាំ និង​បទ​ប្រើ​ប្រាស់​អាវុធ​ដោយ​ខុស​ច្បាប់ អាច​ជាប់​ទោសដាក់ពន្ធនាគារពី ៦ខែ ទៅ ២ឆ្នាំ។ រីឯ បទ​ រំលោភ​លើលំនៅ​ឋាន ​​អាចនឹងត្រូវ​ផ្តន្ទាទោស​ដាក់ពន្ធនាគារ​ពី​ ១ ខែ ទៅ​ ១ ឆ្នាំ។

ឈ្មោះ ស្រី ស៊ីណា កាលពីកាល​ពី​ថ្ងៃ​ទី ​១៧ ខែ​មិថុនា​កន្លងមកបាន​ទៅ​ផ្ទះ​ជន​រងគ្រោះ​ឈ្មោះ ឡុង លីសុង ដើម្បី​សួរ​នាំ​ជម្លោះ​ជាមួយ​ឈ្មោះ សាន ស្រីពេជ្រ ដែល​ជា​អ្នក​ជួល​ផ្ទះ​របស់​ខ្លួន រឿងកាប់​មែកស្វាយ, វាយ​កម្ទេច​ផើង​ផ្កា និង​រឿង​ដាក់​ស្នួខោ​អាវ​លយ​ចូល​បរិវេណ​ផ្ទះ​ឈ្មោះ ឡុង លីសុង។

ការទៅសួរនាំនេះបាន​ឈាន​ដល់​ជម្លោះ​ពាក្យ​សម្តី ហើយ ឈ្មោះស៊ីណា ក៏​បាន​ដក​កាំភ្លើង​ខ្លី​ពី​ចង្កេះ​បញ្ចូល​គ្រាប់ ​បាញ់​ប្រហារ​ជាច្រើន​គ្រាប់​ទៅ​លើ​ជន​រងគ្រោះ​។ 

ក្នុងនោះ បាន​បណ្តាល​ឱ្យ​ឈ្មោះ ឡុង លីសុង ស្លាប់​នៅ​កន្លែង​កើត​ហេតុ និង​បាញ់​ឈ្មោះ ឃីម កញ្ចនា ជា​គូ​ដណ្តឹង​ចំនួន ៣ ​គ្រាប់ បណ្តាល​ឱ្យ​ស្លាប់​ពេល​បញ្ជូន​ទៅ​សង្គ្រោះ​នៅ​មន្ទីរ​ពេទ្យ។ ក្រៅពី​នោះ​ឈ្មោះ ស្រី ស៊ីណា ​ក៏​បាន​បាញ់​ទៅ​លើ​មនុស្ស​ប្រុស ២​ នាក់​ទៀត​ជា​ច្រើន​គ្រាប់ ដែលបណ្តាល​ឱ្យ​រងរបួសផងដែរ៕