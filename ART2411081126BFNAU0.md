---
layout: post
code: "ART2411081126BFNAU0"
origin_url: "https://www.postkhmer.com/sport/2024-11-8-1824-260642"
image: "https://github.com/user-attachments/assets/0fa184a6-5365-439e-941e-b4167ebcf5b8"
title: "សមាជិក​ក្រុម​ជម្រើស​ជាតិ ថា ការ​ជួយ​ខេត្ត​ព្រៃវែង​ឱ្យ​ឈ្នះ​មេដាយ​មាស​កីឡាជាតិ ពិត​ជា​ពិបាក"
description: "​​សមាជិក​ក្រុម​ជម្រើស​ជាតិ ថា ការ​ជួយ​ខេត្ត​ព្រៃវែង​ឱ្យ​ឈ្នះ​មេដាយ​មាស​កីឡាជាតិ ពិត​ជា​ពិបាក​"
category: "SPORT"
language: "km"
date: 2024-11-08T11:29:49.713Z
---

# សមាជិក​ក្រុម​ជម្រើស​ជាតិ ថា ការ​ជួយ​ខេត្ត​ព្រៃវែង​ឱ្យ​ឈ្នះ​មេដាយ​មាស​កីឡាជាតិ ពិត​ជា​ពិបាក

![](https://github.com/user-attachments/assets/9e8ff601-46ff-4d93-9113-0dc62682aac0)

ការ​ប្រកួត​ផ្តាច់​ព្រ័ត្រ​រវាងក្រុម​ខេត្តព្រៃវែង និង​ក្រុម​រាជធានី​ភ្នំពេញ នៅវិមានពហុកីឡដ្ឋានជាតិអូឡាំពិក កាលពី​ល្ងាច​ថ្ងៃពុធ។ រូប​ថត ឈន ណន

សមាជិក​ក្រុមជម្រើសជាតិបាល់​ទះកម្ពុជា រួមមាន​ គួន មុំ, សឿន ហេង, ផុល រតនៈ,  ពិន សារុន, សេង គឹមហាប់, មួន និមល និង​អ្នកលើក​បាល់ នៅ សាម៉េត រួមទាំង​​​កីឡាករបម្រុង​​មួយចំនួន​ទៀត បានរួមគ្នា​​ជួយ​ឱ្យក្រុម​ខេត្ត​ព្រៃវែង ឈ្នះមេដាយមាស ក្នុងការ​ប្រកួត​កីឡាបាល់​ទះ​ក្នុងសាលនៃ​ព្រឹត្តិការណ៍កីឡាជាតិ លើក​ទី​៤ និង​កីឡាជាតិជនពិការ លើក​ទី​២ ឆ្នាំ​២០២៤ រីឯមេដាយមាស​ផ្នែកនារី បាន​ទៅ​ក្រុម​ខេត្តពោធិ៍សាត់។

យ៉ាង​ណាក៏​ដោយ ទម្រាំដណ្តើម​បានមេដាយមាស​នេះ ស្មាតធំ គួន មុំ និង ផុល រតនៈ បាន​សារភាព​ថា ពិតជាមានការពិបាក​ខ្លាំង ជាពិសេស​ការប្រកួត​ផ្តាច់​ព្រ័ត្រជាមួយ​ក្រុម​រាជធានីភ្នំពេញ នៅវិមានពហុកីឡដ្ឋានជាតិអូឡាំពិក កាលពី​ល្ងាច​ថ្ងៃពុធ​ ដែល​ការ​ប្រកួត​នេះ បាន​ឈាន​ដល់​៥សិតពេញ ហើយ​ក្រុម​ខេត្តព្រៃវែង បាន​យក​ឈ្នះដោយ​លទ្ធផល​៣សិតទល់នឹង​២សិត (៣-២) ដោយលំបាក​បំផុត។

នៅក្នុងការ​ប្រកួតនេះ ក្រុមរាជធានីភ្នំពេញ ដណ្តើម​បានជ័យជម្នះ នៅ​សិត​ទី​១ ដោយ​ពិន្ទុ ២៥-២៣ តែ​នៅសិតទី​២ និងទី​៣ ក្រុម​ខេត្តព្រៃវែង បាន​យក​ឈ្នះ ២៥-២៣ និង ២៥-២១ វិញ។តែទោះយ៉ាងណា នៅសិត​ទី​៤ ក្រុម​រាជធានីភ្នំពេញ បាន​យក​ឈ្នះ​ដោយពិន្ទុ ២៥-​២៣ វិញ ប៉ុន្តែនៅក្នុង​ការ​ប្រកួតកាត់សេចក្តី​នៅសិតទី​៥ ក្រុម​ខេត្តព្រៃវែង បានយក​ឈ្នះ ១៦-១៤ ដើម្បី​ទទួល​បានមេដាយមាស រីឯ​ក្រុមរាជធានភ្នំពេញ បានមេដាយ​ប្រាក់ ចំណែក​មេដាយ​សំរឹទ្ធ​បានទៅ​ក្រុមក្រសួងមហាផ្ទៃ ក្រោយ​យក​ឈ្នះក្រុម​ខេត្តឧត្តរមានជ័យ ៣-០។

ជុំវិញការ​ប្រកួត​នេះ កីឡាករ គួន មុំ បាន​និយាយ​ថា៖​ «ក្រុម​រាជធានីភ្នំពេញ មានការ​រីកចម្រើន​ដ៏គួរ​ឱ្យកត់សម្គាល់ ព្រោះ​ការ​ប្រកួតក្នុងព្រឹត្តិការណ៍នេះ កម្រមានក្រុមណា​ទប់ជាមួយ​ក្រុម​​ពួក​ខ្ញុំ​បាន​ណាស់ គឺ​មានតែពួកគាត់​ហ្នឹងមួយ ដែល​បាន​ប្រកួត​ជាមួយ​ពួក​យើង​ដល់​៥សិត ហើយឈ្នះចាញ់​គ្នា​តែ២ពិន្ទុ​ទេ»។

ចំណែកកីឡាករ​ ផុល រតនៈ បាន​ចាត់​ទុក​ការ​ប្រកួតជាមួយ​ក្រុម​រាជធានី​ភ្នំពេញ នៅ​ក្នុង​ព្រឹត្តិការណ៍កីឡាជាតិ លើក​ទី​៤​នេះ ជា​ការ​ប្រកួត​ដែលមានភាពស្វិតស្វាញ និងមានការពិបាក​មិនចាញ់​ការ​​ប្រកួត​ពាន​រង្វាន់​ Sea V League Challenge ​នៅ​​វិមាន​ពហុកីឡដ្ឋានជាតិអូឡាំពិក ដែល​ក្រុមជម្រើសជាតិ​កម្ពុជា ដណ្តើម​បានលេខ​១ នាការ​ប្រកួត​ពី​ថ្ងៃទី​៣០ ខែសីហា ដល់​ថ្ងៃទី១ ខែកញ្ញា ឆ្នាំ​២០២៤​នោះ​ទេ ព្រោះមុនឡើងមកជួបគ្នា​នៅ​វគ្គ​ផ្តាច់​ព្រ័ត្រ​នេះ ក្រុមខេត្តព្រៃវែង បានចាញ់​ក្រុមរាជធានី​ភ្នំពេញ ៣-២ នៅវគ្គជម្រុះ​ដូចគ្នា។

![](https://pppkhmer.sgp1.cdn.digitaloceanspaces.com/image/main/202411/8_11_2024_img_1418.jpg)

ការ​ប្រគល់​ពាន និងមេដាយ ដល់​ក្រុមម្ចាស់ជយលាភី នៅក្នុងពិធីបិទ​ការ​ប្រកួត​កីឡាបាល់ទះ​ក្នុងសាល​នៃព្រឹត្តិការណ៍កីឡាជាតិ លើកទី​៤ ឆ្នាំ​២០២៤។ រូប​ថត ឈន ណន

រតនៈ បាន​និយាយ​ថា៖ ​«យើង​មានការពិបាក តាំងពី​ជួបពួកគាត់ (​ក្រុម​រាជធានីភ្នំពេញ) នៅ​វគ្គជម្រុះក្នុងពូល​ ហើយដល់ពេលលេង​វគ្គ​ផ្តាច់​ព្រ័ត្រ យក​លេខ​១ លេខ​២ នៅតែពិបាក​លេង​ទៀត ដោយ​ប្រកួត​ដល់​​៥សិត​ដូចគ្នា ហើយ​មាន​ភាពតានតឹង និងវេទនាមែន​ទែន។ ​យើងប្រឹង​ប្រែង​អស់​ហើយ គឺ​ការ​ប្រកួត​នេះ ចង់​ខ្លាំ​ងជាង​ការ​ប្រកួត Sea V League Challenge ទៅ​ទៀត»។

ចំណែក​លោក អាំង សិរីពិសិដ្ឋ អគ្គលេខាធិការ​សហព័ន្ធ​កីឡាបាល់​ទះ​កម្ពុជា ក៏បានឃើញ​ថា ក្រុមរាជធានី​ភ្នំពេញ មានការអភិវឌ្ឍសមត្ថ​ភាព​ដ៏គួរឱ្យ​ភ្ញាក់​ផ្អើល​ផងដែរ ស្របពេល​ដែល​ការ​ប្រកួត​ប្រជែង​នៅក្នុង​ព្រឹត្តិការណ៍​កីឡាជាតិ លើក​ទី​៤នេះ មាន​ភាពស្វិតស្វាញ ព្រោះ​ក្លិប​បាល់​ទះធំៗ​នៅកម្ពុជា​ សុទ្ធតែ​ត្រៀម​ខ្លួន​បាន​ល្អ។

លោក​បាន​ថ្លែងថា៖ ​«ឃើញ​ថា ក្រុម​ក្រសួង​មហាផ្ទៃ ដែលជាអតីត​ក្រុម​មេដាយមាស កាលពី​២ឆ្នាំមុន បានចាញ់​ក្រុម​ខេត្តព្រៃវែង នៅ​វគ្គពាក់កណ្តាល​ផ្តាច់​ព្រ័ត្រ នាំ​ឱ្យ​ព្រៃវែង ឡើង​មក​ជួប​ក្រុមរាជធានីភ្នំពេញ នៅ​វគ្គ​ផ្តាច់​ព្រ័ត្រ​ ហើយខ្ញុំពិតជាមានការ​ភ្ញាក់ផ្អើលទៅនឹងសម្ទុះលេង និងការអភិវឌ្ឍ​កីឡាកររបស់​ក្រុម​រាជធានីភ្នំពេញ ហើយនេះជាឱកាស​មួយរបស់សហព័ន្ធ ដែលកំពុង​សម្លឹងមើល​អត្តពលិក​ក្មេងៗ នៅតាម​ក្លិបទូទាំង​២៥រាជធានី-ខេត្ត ដើម្បី​យកមក​ជាអ្នក​បន្ត​វេន»។

ដោយឡែក សម្រាប់ការ​ប្រកួត​កីឡា​បាល់​ទះ​ផ្នែក​នារី​វិញ ក្រុម​នារី​ខេត្តពោធិ៍សាត់ បាន​យក​ឈ្នះក្រុមនារី​ខេត្តកណ្តាល ៣-១ នៅ​វគ្គ​ផ្តាច់​ព្រ័ត្រ ដើម្បី​ទទួលបានមេដាយមាស ក្នុងការ​ប្រកួត​កីឡាជាតិ លើក​ទី​៤ ឆ្នាំ​២០២៤នេះ​យ៉ាងរំភើប​បំផុត ចំណែក​ក្រុមខេត្តកំពង់ឆ្នាំង ​បាន​យក​ឈ្នះក្រុម​ខេត្ត​កំពង់ធំ ដោយ​លទ្ធផល ៣-១ ដូចគ្នា ដើម្បី​ទទួលបាន​មេដាយសំរឹទ្ធ សម្រាប់​ការ​ប្រកួត​ឆ្នាំ​នេះ៕